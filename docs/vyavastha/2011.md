# व्यवस्था (2011)

## परिवार मूलक स्वराज्य व्यवस्था

दस व्यक्तियों के समझदार परिवार में समाधान-समृद्धि का वैभव होता है। ऐसे दस समझदार
परिवार एक-एक व्यक्ति को अपने में से निर्वाचित करते हैं, जो परिवार-समूह सभा को गठित
करता है। ऐसे दसों व्यक्तियों का अधिकार समान होगा, उसका कोई एक मुखिया होगा ऐसा
नहीं है। इन दसों परिवारों के जीने के पाँचों आयामों -- शिक्षा-संस्कार कार्य, न्याय-सुरक्षा
कार्य, स्वास्थ्य-संयम कार्य, उत्पादन कार्य, विनिमय-कोष कार्य -- में जब भी कोई काम
आया उसको पूरा करना, इनका काम रहेगा। जैसे सभी दस परिवार शिक्षा-संस्कार में पारंगत हैं
या नहीं, उसमे जो कमी है उसको पूरा करना। सभी दस परिवार न्याय पूर्वक जी पा रहे हैं,
यदि नहीं जी पा रहे हैं तो उसको पूरा करना। सभी दस परिवार उत्पादन कार्य में प्रवीण हैं
या नहीं, आवश्यक उत्पादन कर पा रहे हैं या नहीं -- इसका परिशीलन करना, और उसकी
कमियों को पूरा करना। सभी स्वास्थ्य को लेकर स्वायत्त हैं या नहीं इसका परिशीलन करना
और उसकी कमियों को पूरा करना। व्यवस्था के अर्थ में ही कमियों का आंकलन होता है, और
उसको पूरा करने के लिए प्रयास होता है। 

इस तरह एक परिवार से एक परिवार-समूह तक पहुँचते हैं। ऐसे दस परिवार-समूह मिल कर एक
ग्राम परिवार-सभा को तैयार करते हैं। ग्राम-परिवार सभा में भी यही पाँचों आयाम --
शिक्षा-संस्कार, न्याय-सुरक्षा, स्वास्थ्य-संयम, उत्पादन, और विनिमय - काम करते हैं। इन
सौ परिवारों के बीच ही विनिमय-कोष कार्य पूरा होता है, संतुलित होता है। 

इसके आगे ग्राम-समूह परिवार-सभा में दस ग्राम परिवार-सभाओं से एक-एक व्यक्ति निर्वाचित
हो कर पहुँचते हैं। इस प्रकार उत्पादन के दस गावों तक पहुँचने की व्यवस्था बनती है। इस तरह
हज़ार परिवारों के बीच संतुलन की व्यवस्था बनती है। 

इसके आगे दस ग्राम-समूह सभाओं से एक-एक व्यक्ति निर्वाचित हो कर मंडल परिवार-सभा तक
पहुँचते हैं। इस तरह दस-हज़ार परिवारों के बीच पाँचों आयामों में संतुलन की व्यवस्था बनती
है। 

इसके आगे दस मंडल-सभाओं से एक-एक व्यक्ति निर्वाचित हो कर मंडल-समूह परिवार-सभा तक
पहुँचते हैं। दस मंडल-समूह सभा से एक-एक व्यक्ति निर्वाचित हो कर मुख्य-राज्य परिवार-सभा
बनता है। इसी विधि से आगे प्रधान-राज्य परिवार सभा और विश्व परिवार-सभा के होने का
प्रावधान है। इस तरह "दस सोपानीय परिवार मूलक स्वराज्य व्यवस्था" का स्वरूप निकलता है
-- जिससे विश्व स्तर तक शिक्षा-संस्कार, न्याय-सुरक्षा, स्वास्थ्य-संयम, उत्पादन और
विनिमय-कोष कार्यों को व्यवस्था के अर्थ में संपादित किया जाता है, उनमे कमियों को पूरा
किया जाता है। व्यवस्था का काम यह है, न कि आदमी को फांसी पर लटकाना, बन्दूक दिखा
कर बस में रखना। शक्ति केंद्रित शासन मानव को स्वीकार नहीं है। व्यवस्था ही मानव को
स्वीकार होती है. सार्वभौम-व्यवस्था के लिए सह-अस्तित्ववादी ज्ञान, विवेक, विज्ञान में
पारंगत होने की आवश्यकता बनती है। पारंगत होने के लिए शिक्षा-विधि ही है। उसके लिए हम
छत्तीसगढ़ में कुछ प्रयास कर रहे हैं, आगे चल कर सभी जगह पहुंचेंगे। 

- बाबा श्री ए नागराज के जीवन-विद्या राष्ट्रीय सम्मलेन २०१० में उदबोधन पर आधारित

## प्रचलित-शिक्षा का विकल्प

अभी की प्रचलित-शिक्षा कामोंमादी, भोगोंमादी, और लाभोंमादी है। जबकि हर अभिभावक -
चाहे डाकू हों, दरिद्र हों, समर्थ हों, असमर्थ हों - चाहते हैं उनके बच्चे नैतिकता पूर्ण बने,
चरित्रवान बनें। आप स्वयं सोचिये -- इन तीनो उन्मादों को पाते हुए क्या बच्चे नैतिक बन
सकते हैं, चरित्रवान बन सकते हैं? इस ढंग से हम अभी तक क्या किये, किस बात के लिए
भागीदारी किये -- इसका मूल्याँकन होने लगता है। इस मूल्याँकन के होने के बाद हम
विकल्पात्मक स्वरूप में जीने के लिए तैयार होते हैं। विकल्पात्मक स्वरूप है -- सह-अस्तित्व में
जीना. विकल्पात्मक शिक्षा के स्वरूप के बारे में हम आगे चर्चा करेंगे। 

सह-अस्तित्व में स्वयम जीने के स्वरूप को लेकर विकल्पात्मक-शिक्षा की शुरुआत करते हैं।
सह-अस्तित्व में स्वयं जीने के लिए जब पारंगत हो जाते हैं, तो उसके सत्यापन को हम इस
विकल्पात्मक-शिक्षा की पूर्णता मानते हैं। इसके उपरान्त समाधान-समृद्धि पूर्वक जीने, अन्य
लोगों की सहायता करने, और उपकार करने की शुरुआत होती है। आगे पीढ़ी में पिछली पीढ़ी से
और अच्छा करने तथा अच्छा प्रस्तुत होने की कल्पना रहता ही है। अभी की अपराध-परंपरा में
भी इस को देखा जा सकता है। मानव ने अपराध की शुरुआत जंगल को विनाश करने और हिंसक
पशुओं का वध करने के रूप में की। उनकी संतान और ज्यादा विनाश करने, और ज्यादा वध करने
की ओर गयी। यह चलते-चलते लाभोन्माद, भोगोन्माद, कामोन्माद तक पहुँच गया। अभी
प्रचलित व्यापार-शिक्षा में लाभोन्माद, भोगोन्माद, कामोन्माद ही मिलता है। इसके अलावा
दूसरा कुछ उसमे पा ही नहीं सकते। इसके अलावा उस शिक्षा में कोई ध्वनि ही नहीं है, सूत्र
ही नहीं है, न व्याख्या है। यहाँ बैठे कुछ लोग नौकरी करते हुए भी हैं, व्यापार करते हुए भी
हैं। वे सभी सोच सकते हैं, ऐसा ही है या नहीं? यदि मैं जो कह रहा हूँ वास्तविकता उससे
भिन्न कुछ है तो उसको आप मुझे सुझाव के रूप में दे सकते हैं, आग्रह के रूप में दे सकते हैं -- कैसे
भी दीजिए, वह सब स्वागतीय है। 

अभी मानव बहु-रुपिये जैसा जीता है. समझदारी पूर्वक मानव एक निश्चित आचरण (मानवीयता
पूर्ण आचरण) के साथ जीता है। क्या इस बात से किसी का विरोध है, असहमति है? यह
जीव-चेतना और मानव-चेतना का विश्लेषण है। इस विश्लेषण के आधार पर मनुष्य पुनर्विचार करने
का अधिकार प्राप्त करता है। पुनर्विचार कि -- अपराध-मुक्ति कैसे हो? गलतियों से मुक्ति
कैसे हो? भ्रम से मुक्ति कैसे हो? दरिद्रता से मुक्ति कैसे हो? पुनर्विचार के लिए सुझाव है --
सह-अस्तित्व-वादी विधि से इन सभी मुद्दों का समाधान प्राप्त कर सकते हैं। जिससे
अपराध-मुक्त हो सकते हैं, गलतियों से मुक्त हो सकते हैं, भ्रम से मुक्त हो सकते हैं, दरिद्रता से
मुक्त हो सकते हैं। 

- बाबा श्री ए नागराज के जीवन-विद्या राष्ट्रीय सम्मलेन २०१० में उदबोधन पर आधारित

[प्रचलित-शिक्षा का
विकल्प](http://madhyasth-darshan.blogspot.in/2011/05/blog-post_02.html)

अभी की प्रचलित-शिक्षा कामोंमादी, भोगोंमादी, और लाभोंमादी है। जबकि हर अभिभावक -
चाहे डाकू हों, दरिद्र हों, समर्थ हों, असमर्थ हों - चाहते हैं उनके बच्चे नैतिकता पूर्ण बने,
चरित्रवान बनें। आप स्वयं सोचिये -- इन तीनो उन्मादों को पाते हुए क्या बच्चे नैतिक बन
सकते हैं, चरित्रवान बन सकते हैं? इस ढंग से हम अभी तक क्या किये, किस बात के लिए
भागीदारी किये -- इसका मूल्याँकन होने लगता है। इस मूल्याँकन के होने के बाद हम
विकल्पात्मक स्वरूप में जीने के लिए तैयार होते हैं। विकल्पात्मक स्वरूप है -- सह-अस्तित्व में
जीना. विकल्पात्मक शिक्षा के स्वरूप के बारे में हम आगे चर्चा करेंगे। 

सह-अस्तित्व में स्वयम जीने के स्वरूप को लेकर विकल्पात्मक-शिक्षा की शुरुआत करते हैं।
सह-अस्तित्व में स्वयं जीने के लिए जब पारंगत हो जाते हैं, तो उसके सत्यापन को हम इस
विकल्पात्मक-शिक्षा की पूर्णता मानते हैं। इसके उपरान्त समाधान-समृद्धि पूर्वक जीने, अन्य
लोगों की सहायता करने, और उपकार करने की शुरुआत होती है। आगे पीढ़ी में पिछली पीढ़ी से
और अच्छा करने तथा अच्छा प्रस्तुत होने की कल्पना रहता ही है। अभी की अपराध-परंपरा में
भी इस को देखा जा सकता है। मानव ने अपराध की शुरुआत जंगल को विनाश करने और हिंसक
पशुओं का वध करने के रूप में की। उनकी संतान और ज्यादा विनाश करने, और ज्यादा वध करने
की ओर गयी। यह चलते-चलते लाभोन्माद, भोगोन्माद, कामोन्माद तक पहुँच गया। अभी
प्रचलित व्यापार-शिक्षा में लाभोन्माद, भोगोन्माद, कामोन्माद ही मिलता है। इसके अलावा
दूसरा कुछ उसमे पा ही नहीं सकते। इसके अलावा उस शिक्षा में कोई ध्वनि ही नहीं है, सूत्र
ही नहीं है, न व्याख्या है। यहाँ बैठे कुछ लोग नौकरी करते हुए भी हैं, व्यापार करते हुए भी
हैं। वे सभी सोच सकते हैं, ऐसा ही है या नहीं? यदि मैं जो कह रहा हूँ वास्तविकता उससे
भिन्न कुछ है तो उसको आप मुझे सुझाव के रूप में दे सकते हैं, आग्रह के रूप में दे सकते हैं -- कैसे
भी दीजिए, वह सब स्वागतीय है। 

अभी मानव बहु-रुपिये जैसा जीता है. समझदारी पूर्वक मानव एक निश्चित आचरण (मानवीयता
पूर्ण आचरण) के साथ जीता है। क्या इस बात से किसी का विरोध है, असहमति है? यह
जीव-चेतना और मानव-चेतना का विश्लेषण है। इस विश्लेषण के आधार पर मनुष्य पुनर्विचार करने
का अधिकार प्राप्त करता है। पुनर्विचार कि -- अपराध-मुक्ति कैसे हो? गलतियों से मुक्ति
कैसे हो? भ्रम से मुक्ति कैसे हो? दरिद्रता से मुक्ति कैसे हो? पुनर्विचार के लिए सुझाव है --
सह-अस्तित्व-वादी विधि से इन सभी मुद्दों का समाधान प्राप्त कर सकते हैं। जिससे
अपराध-मुक्त हो सकते हैं, गलतियों से मुक्त हो सकते हैं, भ्रम से मुक्त हो सकते हैं, दरिद्रता से
मुक्त हो सकते हैं। 

- बाबा श्री ए नागराज के जीवन-विद्या राष्ट्रीय सम्मलेन २०१० में उदबोधन पर आधारित

## Sunday, May 1, 2011

### [शिक्षा में विकल्प](http://madhyasth-darshan.blogspot.in/2011/05/blog-post_4318.html)

जय हो! मंगल हो! कल्याण हो!

मैं स्वयं को अपने बंधुओं के बीच पा कर प्रसन्नता का अनुभव कर रहा हूँ। आप हम जो यहाँ मिले
हैं यह एक संयोग और सद्-बुद्धि की बात है। सद्-बुद्धि के पक्ष में आगे बढ़ने का यहाँ प्रस्ताव
है। सद्-बुद्धि चाहने वाले यहाँ सब बैठे हैं -- ऐसा मेरा स्वीकृति है। कल आपके साथ बात हुई
थी -- विकल्प कैसे आया, क्यों आया, और यह किस बात का विकल्प है? उसमे बताया था --
यह आदर्शवाद और भौतिकवाद का विकल्प है, और समाधि-संयम विधि से निष्पन्न हुआ है। अब
आगे इसका शिक्षा में क्या स्वरूप होगा, उसको मुझे प्रस्तुत करने को कहा गया है। उसको मैं
स्वीकारा हूँ, उचित समझा हूँ। लोग भी उसको उचित समझते हैं, ऐसा मेरा विश्वास है।

वेद-विचार में ३० वर्ष तक जो मैं पला-बढा, उसमे सुनने-सुनाने को "श्रुति" नाम दिया। मैं भी
उसको मान कर वेदिक ऋचाओं को उच्चारण करते रहा। मुझको जो लोग सुनते रहे वे मेरी प्रशंसा
करते रहे, उससे मुझे अभिमान होता रहा। जब वेद-विचार के अर्थ में गए तो मैंने उसे निरर्थक
पाया। पहले - ब्रह्म को ही सत्य और अनंत बताया। दूसरे -- ब्रह्म से ही जीव-जगत पैदा
हुआ, यह बताया। तीसरे लाइन में लिखा -- ब्रह्म सत्य है, जगत मिथ्या है। सत्य से मिथ्या
कैसे पैदा हो गया? इस प्रश्न से मुझको पीड़ा हुई, जिसके निराकरण के लिए मैंने स्वयं-स्फूर्त
विधि से अनुसंधान किया। उसके फल में मैंने जो पाया वह मुझे सम्पूर्ण मानव-जाति की सम्पदा
लगा -- इसलिए उसे मानव-जाति को पकडाने के लिए मैंने प्रयास शुरू किया। यहाँ उपदेश-विधि
को छोड़ करके शिक्षा-विधि से इसको प्रस्तुत किया। शिक्षा में उसके स्वरूप को बताने के लिए
मैं यहाँ प्रस्तुत हूँ।

शिष्टता से संपन्न होने के लिए शिक्षा है। उसके लिए प्रक्रिया है -- अध्ययन। अनुभव के
प्रकाश में स्मरण पूर्वक किया गया क्रिया-कलाप अध्ययन है। अध्यापन करने वाला अनुभव का
प्रकाश देता है। अनुभव का प्रकाश लोहे के पास रहेगा, जानवर के पास रहेगा, या मानव के
पास रहेगा? मैंने यह निर्णय लिया -- "अनुभव का प्रकाश मानव के पास ही रहेगा।" अनुभव
का प्रकाश न लोहे के पास रहेगा, न जानवर के पास रहेगा। इसको आप सभी शोध करने योग्य
हैं। सभी को शोध करना चाहिए, निर्णय लेना चाहिए। अभी अत्याधुनिक लोग सोचते हैं --
लोहा आदमी को सिखायेगा! मेरी कंप्यूटर के बड़े वैज्ञानिक से एक बार अमरकंटक में बात-चीत
हुई। उनसे मैंने पूछा -- "तुम लोहे को जो समझाते हो, उसको मनुष्य समझेगा या लोहा
समझेगा?" उन्होंने कहा -- "मनुष्य समझेगा।" उसके बाद पूछा -- "मनुष्य को मनुष्य समझायेगा
या लोहा समझायेगा?" तो उन्होंने कहा -- "मनुष्य समझायेगा।" ये सब बातों का अंतिम
निष्कर्ष यही निकलता है -- मनुष्य ही मनुष्य को समझायेगा। न जानवर समझायेगा, न लोहा
समझायेगा, न पत्थर समझायेगा, न मणि समझायेगा। इसमें यदि आप सहमत नहीं होते हैं, तो आप
मुझसे प्रश्न कर सकते हैं, पूछ सकते हैं। आपकी सहमति से मेरे इस निर्णय की पुष्टि हुई।

समझने और समझाने के लिए पाँच ही सूत्र हैं। पहला है -- "सह-अस्तित्व को समझना और समझाने
योग्य होना।" सह-अस्तित्व में अनुभव करने पर सह-अस्तित्व समझ में आता है। उससे पहले किसी
को सह-अस्तित्व समझ में नहीं आएगा। सह-अस्तित्व में अनुभव किये बिना हम सह-अस्तित्व को
समझा नहीं पायेंगे। मानव-परंपरा अनुभव-मूलक विधि से जिन्दा रह सकता है। मानव का सारी
मानव-जाति के साथ सह-अस्तित्व, सारी जीव-जाति के साथ सह-अस्तित्व, सारी
वनस्पति-जाति के साथ सह-अस्तित्व, सारी पदार्थ-जाति के साथ सह-अस्तित्व पूर्वक जीने की
बात होती है। मानव का इस पहले सूत्र से यह निकलता है। इस धरती पर ही आप-हम बैठे हैं,
हवा को लेते ही हैं, पानी को पीते ही हैं, वनस्पतियों और जीवों का उपयोग करते ही हैं। अब
मानव का मानव को समझदारी के अर्थ में प्रबोधित करना, न्याय पूर्वक, समाधान पूर्वक और
समृद्धि पूर्वक जी सकने की बात है। इसको मैंने स्वयं जी कर प्रमाणित हूँ। मैं स्वयं सह-अस्तित्व
को समझा हूँ, सह-अस्तित्व में जीता हूँ. मैं किसी को घायल नहीं करता हूँ। किन्तु घायल करने
वाले धरती पर हैं. जैसे यह प्रकाश जो इस बल्ब से है, जो बिजली है, वह धरती को घायल
किये बिना आया नहीं है। धरती सूर्य को ताप को अपने में पचाने के लिए पहले कोयला बनाया,
उसके बाद धरती अपने को अभी के संसार के जीने योग्य हवा आदि नैसर्गिकता को बनाया। उसके
बाद ही जीव-संसार प्रकट हुआ, मनुष्य-संसार प्रकट हुआ। मानव जब से धरती पर प्रकट हुआ,
अरण्य-युग से जंगल को बर्बाद करने में लगा ही है। अत्याधुनिक विज्ञान के साथ मानव
खनिज-संसार पर टूट पड़ा। खनिज-तेल, खनिज-कोयला, और विकीर्नीय धातुओं के अपहरण करने से
ही यह धरती बीमार हुई। इनके ईंधन-अवशेष से ही धरती ताप-ग्रस्त हो गयी है। अब धरती
और कितने दिन बची रहेगी उसके लिए विज्ञानी लोग अपनी-अपनी भविष्यवाणियां कर रहे हैं।
ये सब सुनने-बोलने के लिए हमारा कोई विरोध नहीं है। हमारा अनुरोध इतना ही है -- हमारे
बोलने-सुनने से प्रयोजन सिद्ध होना चाहिए। प्रयोजन है -- मानव का व्यवस्था में जीना।
व्यवस्था में जीने का मतलब है -- मानव का अपराध-मुक्त होना, भ्रम-मुक्त होना। सकारात्मक
भाषा में -- नियम, नियंत्रण, संतुलन, न्याय, धर्म, सत्य पूर्वक जीना। दूसरे तरह से कहें --
समाधान, समृद्धि, अभय, सह-अस्तित्व पूर्वक जीना। मानव का मानवत्व पूर्वक जीना, अर्थात
मानव-चेतना, देव-चेतना, दिव्य-चेतना पूर्वक जीना। शिक्षा में ये सभी सार्थकता का अध्ययन
है। इसी के आधार पर आप इसका श्रवण करेंगे, इसकी औचित्यता का निर्णय करेंगे, उसमे कोई
शंका हो तो हमसे पूछेंगे -- उसका समाधान हमारे पास है।

**अभयता**

अभयता का मतलब है -- विश्वास। मानव ही मानव के लिए भय का स्वरूप है, तथा मानव ही
मानव के लिए विश्वास का स्वरूप है। परस्परता में विश्वास सबको स्वीकार होता है -- ऐसा
मेरा स्वीकृति है। मैंने डाकुओं, अपराधियों, व्यभिचारियों से भी इस बारे में बात किया -- वे
भी विश्वास के प्रति ही सहमत होते हैं। साधू, संत, यति-सती, योग्य, बुद्धिमान लोग तो
विश्वास के प्रति पहले से ही सहमत है। मानव-जाति के साथ संपर्क से मैंने ऐसा पाया।

अत्याधुनिक-विचार हो या अर्वाचीन विचार हो -- उसमे नाश करने की प्रवृत्ति बनी हुई है।
पहले ऐसे सोचा गया था -- यदि आपके पास में पत्थर हो तो दूसरा आप पर अपनी चलाएगा
नहीं। पत्थर चल गया तो फिर सोचा गया - जिसके आपके पास डंडा हो, दूसरा आप पर अपनी
चलाएगा नहीं। दूसरे ने डंडा चला दिया, तो फिर बन्दूक आ गया। फिर तोप आया, मिसाइल
आया। ये सब कहाँ अंत होगा? समाधान पूर्वक जीने से ही नाश की प्रवृत्ति का अंत होता है।
हमारे जैसे समाधान सबको हो सकता है। इसीलिये शिक्षा से समाधान की बात किया।

हमारे अनुसार - हर बच्चा जन्म से ही न्याय का याचक, सही कार्य-व्यवहार करने का इच्छुक,
और सत्य-वक्ता होता है। जबकि अत्याधुनिक मनोविज्ञान के अनुसार बच्चे जन्म से ही कामुक
होते हैं। हम आदमी हैं, जानवर हैं, या भूत-प्रेत हैं? हम क्या सीख रहे हैं, क्या कर रहे हैं,
क्या बोल रहे हैं? यह एक-दूसरे के लिए भ्रम फ़ैलाने की बात है या नहीं? यह एक सोचने का
मुद्दा है।

शिष्टता पूर्वक जीने के लिए शिक्षा है। समाधान-समृद्धि-अभय-सह-अस्तित्व पूर्वक जीना ही
शिष्टता है। समाधान समझदारी से आता है. समझदारी सह-अस्तित्व, सह-अस्तित्व में
विकास-क्रम, विकास, जागृति-क्रम, और जागृति को समझने से होती है. इन पाँच सूत्रों को
समझाने के लिए ४ दर्शन, ३ वाद, ३ शास्त्रों, और संविधान को लिखा. यह कुल ३६०० पेज हैं।
इससे ज्यादा मुझे कुछ लिखना नहीं है। यही शिक्षा/अध्ययन की वस्तु है। लोकव्यापीकरण होने
पर जीने की जगह इन पाँच सूत्रों में ही है। उसका व्यवहार रूप बहुत विस्तार में है। अभी हम
बहुत ज्यादा भाषा का प्रयोग करते हैं, थोडा समझा पाते हैं। लोकव्यापीकरण क्रम में आगे चल
कर थोड़ी भाषा में ज्यादा समझाना बन जाएगा। ये भविष्य के लिए आशा है। 

पूरा इसको लिखने के बाद मैंने यह निर्णय किया -- जो इसको समझना चाहते हैं, उनके पास
इसको जाना चाहिए। उससे समझने वालों को खोजना शुरू किया। धीरे-धीरे लोगों की इसमें
स्वीकृति और प्रयासों से शिक्षा के इस स्वरूप पर हमारा विश्वास हुआ। अखंड-समाज होने के
लिए इस शिक्षा का सारे विश्व में लोकव्यापीकरण होना होगा। एक गाँव में हर परिवार यदि
समाधान-समृद्धि पूर्वक जीता है तो यह व्यवस्था का एक प्रारूप बनता है। गाँव में ऐसे सबको
बनाने का दायित्व अध्यापकों का है. हर गाँव में अध्यापक होंगे ही। हर गाँव में अध्यापक
बच्चों को पढायेंगे, और बड़ों को समझायेंगे। यह ज़रूरत है या नहीं? गाँव में सभी समझदार होने
पर ग्राम-स्वराज्य व्यवस्था की शुरुआत होती है। हर परिवार में इस तरह सभ्यता और संस्कृति
का धारक-वाहकता होता है। और परिवार-सभा में विधि और व्यवस्था की धारक-वाहकता
होती है। परिवार और परिवार-सभा में इस तरह पूरकता का अंतर-सम्बन्ध है। हर नर-नारी
यदि समझदार होते हैं, तो परिवार में ही न्याय होता है। परिवार-सभा में श्रम-विनिमय के
सामान्यीकरण की व्यवस्था होती है। 

अकेले परिवार में ही आधा मानव-लक्ष्य (समाधान और समृद्धि) प्रमाणित हो जाता है। इसको
आप वर सकते हैं, प्रयोग कर सकते हैं, प्रमाणित कर सकते हैं। तुरंत प्रमाणित करने का क्षेत्र
परिवार ही है. धीरे-धीरे प्रमाणित करने वाली जगह अखंड-समाज है। अखंड-समाज होता है तो
सार्वभौम-व्यवस्था होती ही है। सर्व-देश में यदि समझदारी आती है तो सार्वभौम-व्यवस्था
होती है। सार्वभौम-व्यवस्था होना ही अंतिम मंजिल है। इस ढंग से हम एक अच्छी बात के लिए
तुल सकते हैं, अच्छी बात के लिए जोर लगा सकते हैं, अच्छी बात के लिए समर्पित हो सकते हैं,
हम स्वयं को प्रमाणित कर सकते हैं। 

जय हो! मंगल हो! कल्याण हो!

- बाबा श्री ए नागराज के जीवन-विद्या राष्ट्रीय सम्मलेन २०१० में उदबोधन पर आधारित

## Thursday, February 24, 2011

### [मध्यस्थ दर्शन के मूल तत्व - भाग २](http://madhyasth-darshan.blogspot.in/2011/02/blog-post_24.html)

**प्रश्न: "यथार्थ" क्या है?**

जैसा जिसका अर्थ है -- वह यथार्थ है। चारों अवस्थाओं का अर्थ अलग-अलग है।

**प्रश्न: "भ्रमित-मानव कर्म करते समय स्वतंत्र, और फल भोगते समय परतंत्र है तथा जागृत
मानव कर्म करते समय, और फल भोगते समय स्वतंत्र है" -- इससे क्या आशय है?**

जागृत-मानव को अपने कर्म के फल का पता है, इसलिए वह स्वतंत्र है। भ्रमित मानव को
कर्म-फल का पता नहीं है, पर कर्म कर देता है। अभी जैसे भ्रमित-मानव कर्म करने के लिए
स्वतंत्र था, जिसके फल में धरती बीमार हुई। इन कर्मो को करते समय उसको अपने कर्मो के फल
का पता नहीं था। " धरती को बीमार करना है" -- यह लक्ष्य बना कर भी उसने उन कर्मो
को नहीं किया। यह भ्रमित-मानव के फल भोगने में परतंत्र होने का मिसाल है।

**प्रश्न: "मानवत्व सहित व्यवस्था" क्या मानव के अकेले में है, या अन्य मानवों (परिवार,
समाज) के साथ है?**

व्यवस्था एक से अधिक के साथ ही है। एक परमाणु में भी एक से अधिक परमाणु-अंश हैं। एक रचना
की व्यवस्था भी एक से अधिक अणुओं से है। एक अकेला अणु कोई रचना नहीं है। अस्तित्व का पूरा
ढांचा ही सह-अस्तित्व है। मानवत्व सहित व्यवस्था भी परिवार, परिवार-समूह, ग्राम,
ग्राम-समूह से लेकर अखंड-समाज तक है।

**प्रश्न: "अनुगमन" से क्या आशय है?**

अनुभव की ओर गमन (जाना)। अनुगमन का क्रम है -- स्थूल से सूक्ष्म, सूक्ष्म से कारण, कारण से
महाकारण। यही अनुक्रम है। शरीर स्थूल है। जीवन सूक्ष्म है। बुद्धि और आत्मा कारण है।
व्यापक-वस्तु महाकारण है।

**प्रश्न: "अनुभव" और "अनुभूति" में क्या अंतर है?**

अनुभव दृष्टा पद है। अनुभव को प्रमाणित करने के क्रम में अनुभूतियाँ हैं। प्रमाणित करने के क्रम
में अनेक आयामों में हम अनुभूतियाँ करते ही हैं। अनुभूति अनुभव-मूलक होने वाली क्रिया है।

अनुभव एक है -- जो सह-अस्तित्व में ही होता है। अनुभव "सह-अस्तित्व का प्रतिरूप" होता
है। अनुभूतियाँ अनेक हैं -- जो अनुभव को जीने में प्रमाणित करने के क्रम में हैं। अनुभूतियों के मूल
में अनुभव है। अनुभव स्थिति रूप में है. अनुभूतियाँ गति रूप में हें।

- बाबा श्री ए. नागराज के साथ संवाद पर आधारित (अक्टूबर २०१०, अमरकंटक)

## Tuesday, February 22, 2011

### [मध्यस्थ दर्शन के मूल तत्व - भाग १](http://madhyasth-darshan.blogspot.in/2011/02/blog-post_22.html)

**प्रश्न: "मूल तत्व" से क्या आशय है?**

"तत्व" से आशय है -- सत्य। " मूल तत्व" का मतलब है -- मूल में सत्य क्या है, कैसा है? मानव
जाति सदा से सत्यान्वेषी है। व्यापक वस्तु में समस्त जड़-चैतन्य वस्तुएं संपृक्त हैं, और
रूप-गुण-स्वभाव-धर्म संपन्न हैं, जिससे प्रत्येक एक त्व-सहित व्यवस्था है, समग्र व्यवस्था में
भागीदार है -- यह ज्ञान मानव के अनुभव में आता है। यह ज्ञान अनुभव में आने से --
विकास-क्रम, विकास, जागृति-क्रम, और जागृति स्पष्ट हो जाता है। फिर अनुभव-मूलक विधि
से उसको व्यक्त करने के लिए चित्रण होता है।

**प्रश्न: "संपृक्तता" से क्या आशय है?**

संपृक्त रहना = डूबा हुआ, भीगा हुआ, घिरा हुआ होना। घिरा हुआ होने से वस्तु का
कार्य-क्षेत्र निश्चित होता है, हर वस्तु किसी निश्चित लम्बाई-चौड़ाई-ऊंचाई में ही कार्य
करता है -- यही 'नियंत्रण' है। भीगा हुआ होने से ऊर्जा-सम्पन्नता है। जड़-प्रकृति में
ऊर्जा-सम्पन्नता कहलाता है। चैतन्य-प्रकृति में ज्ञान-सम्पन्नता कहलाता है।

व्यापक वस्तु में सभी जड़-चैतन्य वस्तुएं समाहित हैं। प्रकृति का निवास-स्थली व्यापक-वस्तु है।
व्यापक वस्तु हर स्थान पर है. जहां प्रकृति की इकाई नहीं है - वहाँ भी, और जहां प्रकृति
की इकाइयां हैं - वहाँ भी। इकाई और व्यापक दोनों साथ-साथ हैं। एक-एक वस्तु के बिना
व्यापक की पहचान नहीं है। व्यापक वस्तु के बिना एक-एक वस्तु में ऊर्जा-सम्पन्नता
(जड़-प्रकृति में), ज्ञान-सम्पन्नता (चैतन्य-प्रकृति में) नहीं है। इकाइयों के व्यापक-वस्तु में
'भीगे रहने' के आधार पर यह है। 

व्यापक वस्तु की 'पारदर्शीयता' (आर-पार दिखना) सामान्य रूप से समझ आती है। इसकी
'व्यापकता' (सर्वत्र एक सा होना) भी सामान्य रूप से समझ आती है। मूलतः व्यापक वस्तु की
'पारगामीयता' को समझना है। व्यापक-वस्तु ही ज्ञान है -- यह अनुभव में आता है।

**प्रश्न: वस्तु के "धर्म" से क्या आशय है? **

वस्तु का "त्व-सहित व्यवस्था होना और समग्र व्यवस्था में भागीदार होना" उसके 'धर्म' से
सम्बंधित है। जैसे -- मानव का सुख-धर्म उसके 'त्व-सहित व्यवस्था होने' या 'तृप्त होने' से
सम्बंधित है। इस तरह तृप्त होने का प्रयोजन है - मानव समग्र-व्यवस्था में भागीदारी करे।
प्रत्येक वस्तु का धर्म उसके स्वभाव, गुण, और रूप के साथ व्यक्त है। इस तरह वस्तु को हम उसके
रूप, गुण, स्वभाव, धर्म के साथ पूरा पहचानते हैं।

मानव-परंपरा में ही ज्ञान-अवस्था का प्रकटन है। अकेले जीवन (शरीर के बिना) ज्ञान-अवस्था
की व्यवस्था को प्रमाणित नहीं कर पाता है। मानव सुख-धर्मी है. सुख के लिए समाधान
आवश्यक है। समाधान समझदारी के बिना आता नहीं है।

पदार्थ-अवस्था में अस्तित्व-धर्म कोई मात्रा नहीं है। प्राण-अवस्था में पुष्टि-धर्म कोई
मात्रा नहीं है। जीव-अवस्था में आशा-धर्म कोई मात्रा नहीं है। मानव में सुख-धर्म कोई
मात्रा नहीं है। " होने" की स्वीकृति मात्रा नहीं है। " होने वाली वस्तु" एक मात्रा है।
जड़ वस्तु में जो ऊर्जा है, वह कोई 'मात्रा' नहीं है। जड़-वस्तु के व्यापक में भीगे होने का
परिणाम है -- जड़-वस्तु का ऊर्जा-संपन्न होना, क्रियाशील होना। निरपेक्ष-शक्ति (व्यापक)
प्राप्त है, इसीलिये क्रियाशीलता है। क्रियाशीलता वश सापेक्ष-शक्तियां (ताप, ध्वनि,
विद्युत) पैदा होती हैं। क्रियाशीलता न हो तो कोई सापेक्ष-शक्तियां पैदा नहीं हों। मानव
में जो ज्ञान है, वह कोई मात्रा नहीं है। ज्ञान व्यापक वस्तु है. मानव के व्यापक में भीगे
होने का परिणाम है -- मानव का ज्ञान-संपन्न होना। अनुभव संपन्न होने पर ज्ञान ही
व्यापक होने का गवाही मानव देता है। " ज्ञान व्यापक है" -- यह गवाही के साथ यह कहना
बनता है, "सह-अस्तित्व अपने प्रतिरूप के रूप में मानव का प्रगटन किया।" सम्पूर्ण व्यवस्था
सह-अस्तित्व में ही है, इसलिए मानव को सह-अस्तित्व में व्यवस्था को प्रमाणित करना है।

**प्रश्न: उदघोष -- "जीने दो, और जियो" - से क्या आशय है? **

व्यवस्था में सबको जीने देना और स्वयं व्यवस्था में जीना। व्यवस्था में सबको जीने दिए बिना
स्वयं व्यवस्था में जी भी नहीं सकते। व्यवस्था के स्वरूप को समझे बिना व्यवस्था में जीने देना
और व्यवस्था में स्वयं जीना बनता ही नहीं है। इसलिए व्यवस्था के स्वरूप को समझना मानव के
लिए बहुत आवश्यक है। मानव ज्ञान-अवस्था की इकाई है. मानव को जिस ज्ञान से जीने की
आवश्यकता है उसको उसे पहचानने की आवश्यकता है। जीव-चेतना में जीते तक "जीने देना" बनता
नहीं है। मानव-चेतना, देव-चेतना, और दिव्य-चेतना के ज्ञान में पारंगत होने के बाद "जीने
देना" स्वाभाविक होता है। जीने दिए बिना जीना बनता ही नहीं है। कभी विरक्ति, कभी
भय पीड़ित करता ही रहता है।

**प्रश्न: उपदेश "माने हुए को जान लो, जाने हुए को मान लो" में जानना-मानना से क्या
आशय है?**

जानना अनुभव है. मानना संकल्प है। जानना पूरा ही होता है. जीने में प्रमाणित होने के लिए
"मानना" या संकल्प है। सार्वभौम व्यवस्था में तदाकार-तद्रूप होने पर जानना-मानना हुआ।
सार्वभौम-व्यवस्था ही प्रयोजन है। इसके लिए अपनी कल्पनाशीलता को लगाना ही पड़ता है।
सम्पूर्ण व्यवस्था में तदाकार-तद्रूप होने के बाद, हर सम्बन्ध को व्यवस्था के अर्थ में पहचानने
के बाद मानव स्व-तंत्र हो जाता है।

अध्ययन अस्तित्व की यथार्थता, वास्तविकता, और सत्यता को "जानने" की विधि है। "जानने"
के बाद "मानना" होता ही है। अध्ययन विधि में "मानने" से शुरू करते हैं। " मानने" के बाद
"जानना" आवश्यक हो जाता है। " मानने" से यथार्थता, वास्तविकता, और सत्यता का
भास-आभास होता है। फिर उसको अनुभव करने के लिए प्राथमिकता यदि बन जाता है तो
प्रतीति होता ही है। प्रतीति होता है तो अनुभूति होता ही है। प्रतीति के बाद अनुभूति के
लिए कोई पुरुषार्थ नहीं है, वह अपने-आप से होता है। प्रतीति तक पुरुषार्थ है, अर्थात श्रम
पूर्वक प्रयास है, तर्क का कुछ दूरी तक प्रयोग है। अनुभूति परमार्थ है. फल-स्वरूप मानव
परमार्थ विधि से सोचना, कार्य करना शुरू कर देता है।

"मानने" पर "जानना" बनता है। " नहीं मानने" पर "जानना" बनता नहीं है। जीने में प्रमाण
को "माने" बिना जानना बनता नहीं है। " नहीं मानना" भी एक व्याधा है -- जिसको आप
परीक्षण कर सकते हैं। आपके पास "मानने" वाला गुण है। उस गुण के प्रयोग से आप एक खाके के
बाद दूसरा खाका को समझ सकते हो। " मानने" के बाद "जानने" की बारी आती है। मानने की
बात जिज्ञासा के साथ आगे के projection में रखना होता है, तभी जानने वाली बात पूरा
हो पाती है। तभी व्यक्ति से व्यक्ति का प्रतिरूप होना बन जाता है। " सह-अस्तित्व का
प्रतिरूप" हो गया तो सारा संकट समाप्त हो गया। 

अनुभव के पहले प्रमाण नहीं है, अनुभव के पहले कल्पनाशीलता की सीमा में ही है। अनुभव-योग्य
वस्तु ही अनुभव होता है। अनुभव-योग्य नहीं हुए, तभी अनुभव नहीं हुआ। अनुभव करने की
क्षमता, बोध करने की क्षमता, चिंतन करने की क्षमता जीवन में बनी हुई है। इनको हमे
"बनाना" नहीं है. अनुभव करने के योग्य होने के लिए, बोध करने योग्य होने के लिए, चितन
करने योग्य होने के लिए अध्ययन है। यह वैसा ही है, जैसे बैटरी को चार्ज करते हैं तभी बैटरी
काम करता है।

सत्ता की स्थिति में कोई परिवर्तन नहीं होता, इसीलिये सत्ता को "स्थिति-पूर्ण" कहा है।
प्रकृति में स्थिति के साथ गति है, इसीलिये प्रकृति को "स्थिति-शील" कहा है। प्रकृति में
पूर्णता के अर्थ में प्रगटन-क्रम है। पूर्णता के चरण हैं -- गठन-पूर्णता, क्रिया-पूर्णता,
आचरण-पूर्णता।

मानव जब तक जागृति-क्रम में है तब तक भ्रमित है। मानव जागृति-क्रम में होने से
कल्पनाशीलता और कर्म-स्वतंत्रता का प्रयोग किया है। इसमें से कर्म-स्वतंत्रता को प्रमाणित
किया है। किन्तु कल्पनाशीलता का तृप्ति-बिंदु मिला नहीं है। मनः स्वस्थता कल्पनाशीलता का
तृप्ति-बिंदु है। मानव का 'होना' नियति-विधि से है। मानव का 'रहना' जागृति-विधि से
है।

मानव-लक्ष्य (समाधान, समृद्धि, अभय, सह-अस्तित्व) और जीवन-लक्ष्य (सुख, शान्ति, संतोष,
आनंद) को कोई नकार नहीं पाता है। यही इस प्रस्ताव की "अचूक" बात है.

**प्रश्न: समझ का "सत्यापन" करने से क्या आशय है?**

व्यापक में भौतिक क्रिया, रासायनिक क्रिया, और जीवन क्रिया और इनका सह-अस्तित्व --
कुल समझने की वस्तु इतना ही है। मूल रूप में सह-अस्तित्व को समझना है। सह-अस्तित्व में ही
जीवन को समझना है। सह-अस्तित्व में ही मानवीयता पूर्ण आचरण को समझना है। " इसको मैं
समझा हूँ, और इसको मैं जीता हूँ" -- यह सत्यापन कर दिया. इससे ज्यादा क्या सत्यापन
करना है?

**प्रश्न: आप जो कहते हैं -- "मध्यस्थ-दर्शन मानव-जाति के पुण्य से उदय हुआ है", इससे क्या
आशय है?**

यह एक आश्चर्य की बात तो है, जो मानव के इतिहास में नहीं था -- वह कैसे आ गया? जो
मानव की कल्पना में नहीं था -- वह कैसे आ गया? जो मानव की परंपरा में नहीं था -- वह
कैसे आ गया? "यह अनुसन्धान मानव के पुण्य से सफल हुआ है" -- यह मैं घोषणा किया हूँ।
सह-अस्तित्व मानव को धरती पर रहना-जीना देना चाहता है, इसलिए यह सफल हुआ है। तर्क
से तो यही कहना बनता है। आत्मीयता से यही कहना बनता है -- यह मानव-पुण्य से उदय हुआ
है। सह-अस्तित्व नित्य-उदयशील है, इसीलिए यह उदय हुआ है। एक सिद्धांत है -- "जो था
नहीं, वह होता नहीं है।" सह-अस्तित्व में था, इसलिए यह इस धरती पर उदय हो गया. बच्चे
जब पैदा होते हैं, तब कोई भाषा नहीं जानते हैं। धीरे-धीरे भाषा को उद्घाटित करते हैं. कैसे?
क्योंकि अस्तित्व में था, इसलिए उनमे आ गया। नहीं होता तो कहाँ से आ जाता?

\
**प्रश्न: अध्ययन विधि से जो अनुभव-गामी बोध होता है, और अनुभव-मूलक विधि से जो
अनुभव-मूलक बोध होता है -- इनमे क्या अंतर है?**

अध्ययन विधि से जो अनुभव-गामी बोध होता है, उसका अनुभव होता ही है। जिसके फल-स्वरूप
अनुभव-मूलक विधि से प्रमाण-बोध होता है। यही दोनों में अंतर है. अध्ययन विधि में सूचना से
हम शुरू करते हैं, तदाकार होते हैं, तदाकार होने पर तद्रूप में पहुंचे बिना बुद्धि को तृप्ति
नहीं होती। अतः बुद्धि में प्रमाणित होने के संकल्प के साथ अनुभव में पहुँच जाते हैं। अनुभव मूलक
विधि से बुद्धि में जो प्रमाण-बोध होता है, उसी के आधार पर हम पूरा कार्यक्रम शुरू करते
हैं। मानव भ्रमित रहते हुए भी चित्रण कर सकता है, अनुभव मूलक विधि से भी चित्रण कर
सकता है। अनुभव मूलक विधि में अनुभव मूल में रहता है, इसीलिये वह चित्रण प्रमाणित होता
है। भ्रमित रहते तक चित्रण प्रमाणित होता नहीं है।

- बाबा श्री ए. नागराज के साथ संवाद पर आधारित (अक्टूबर २०१०, अमरकंटक)

## Thursday, January 27, 2011

### [अस्तित्व का स्वरूप](http://madhyasth-darshan.blogspot.in/2011/01/blog-post_8669.html)

समाधि-संयम पूर्वक अस्तित्व का स्वरूप मुझे समझ में आया। अभी तक अस्तित्व के बारे में जो
ब्रह्मवादी कहते रहे हैं - वैसा नहीं है अस्तित्व! ब्रह्मवादियों का कहना है - केवल ब्रह्म का
ही अस्तित्व है, बाकी सब उसी से उत्पन्न होता है, और फिर उसी में विलय हो जाता है।
जबकि ऐसा कुछ नहीं है।

मूलतः व्यापक वस्तु है और एक-एक वस्तुएं हैं। एक-एक वस्तु जड़-प्रकृति में भी हैं - जिनको हम
भौतिक-रासायनिक वस्तु भी कहते हैं। यह पदार्थ-अवस्था और प्राण-अवस्था हैं। दूसरे एक-एक
वस्तु चैतन्य-प्रकृति में भी है - जिसको जीव-अवस्था और ज्ञान-अवस्था भी कहते हैं। जड़-चैतन्य
जितनी भी एक-एक वस्तुएं हैं, वे व्यापक-वस्तु में समाई हुई हैं।

समाई हुई स्थिति का मैंने अनुभव किया - घिरा हुआ है, डूबा हुआ है, और भीगा हुआ है। इसको
नाम दिया - \'सम्पृक्तता\'। पूर्णता के अर्थ में डूबा, भीगा, घिरा होना = सम्पृक्तता।
ऐसी स्थिति में मैंने पूरे संसार को देखा।

अस्तित्व सह-अस्तित्व है। सह-अस्तित्व नित्य प्रकटनशील है। कैसे प्रकट होता है? व्यापक वस्तु
स्वयं में निरपेक्ष ऊर्जा स्वरूप में है। सभी अवस्थाओं को यह साम्य-ऊर्जा प्राप्त है।
साम्य-ऊर्जा के आधार पर हरेक एक कार्य-ऊर्जा को पैदा करता है। हरेक एक ऊर्जा-संपन्न है,
जिससे क्रियाशील होने के आधार पर कार्य-ऊर्जा को पैदा करता है। इस तरह पदार्थावस्था से
लेकर प्राण-अवस्था, जीव-अवस्था, ज्ञान-अवस्था तक परमाणु रूप में क्रियाशीलता वश शब्द,
ताप, और विद्युत् स्वरूप में कार्य-ऊर्जा निष्पन्न होती है। हरेक एक परमाणु ऐसी कार्य-ऊर्जा
को तैयार करता है। परमाणु से ही अस्तित्व में मूल-व्यवस्था की शुरुआत है। परमाणु के पूर्व-रूप
परमाणु-अंश में व्यवस्था नहीं है। परमाणु के पर-रूप (रचना) में भी मूल-व्यवस्था नहीं है,
सम्मिलित व्यवस्था होती है।

ऐसे ही पदार्थ-अवस्था समृद्ध होने पर धरती जैसे बड़ी-बड़ी रचना पर यौगिक विधि से
परमानुएं किसी अनुपात में मिल कर रसायन-संसार को शुरू करते हैं। रसायन-संसार में सर्व-प्रथम
किसी भी धरती पर पानी तैयार होता है। पानी और धरती के संयोग से अनेक रचनाएँ तैयार
होने लगते हैं - जिसे वनस्पति-संसार कहते हैं। वनस्पति-संसार मूलतः परमाणु ही हैं। ये
पदार्थ-अवस्था से ही प्रकट हुए हैं। मिट्टी-पत्थर-मणि-धातु के रूप में न हो कर ये परमाणु
जीवों और मनुष्यों के आहार स्वरूप में हो जाते हैं। प्राण-कोशा प्राण-अवस्था को मूल रूप है।
प्राण-कोशायें गुणात्मक परिवर्तन को पा कर जीव-शरीरों की रचना करती हैं। जीवों का
आहार पहले से ही प्राण-अवस्था के रूप में तैयार रहता है। अनेक जाति के जीव तैयार होने के
बाद मानव-शरीर किसी न किसी जीव-शरीर से तैयार हुआ। अभी विज्ञानी मान रहे हैं केवल
बन्दर से ही मानव-जाति की शुरुआत हुई। मेरे हिसाब से ऐसा नहीं है। भौगोलिक स्थिति के
अनुसार भिन्न-भिन्न जानवरों से मनुष्य-शरीर का निर्माण हुआ, जिसकी फिर परंपरा हुई।

हर मानव भी व्यापक वस्तु में डूबा-भीगा-घिरा है। मानव जीवन और शरीर का संयुक्त रूप है।
जीवन शरीर को चलाता है। जीवन जब तक शरीर को चलाता है, तब तक जीता हुआ मानते हैं।
जीवन जब शरीर को छोड़ देता है - तब हम मरा हुआ मान लेते हैं। हर मानव-संतान
ज्ञान-अवस्था की उपज होते हुए भी \'ज्ञान\' को स्वीकारा नहीं है। जीवन ज्ञान-संपन्न
होने के लिए शरीर-यात्रा शुरू करता है। ज्ञान-संपन्न नहीं हो पाता है तो पीड़ित होता है।
इसलिए इस पूरी बात की सूचना मानव-सम्मुख रखने की ज़रुरत है और उसका समाधान रखने की
ज़रुरत है।

- बाबा श्री नागराज शर्मा के उदबोधन से (जीवन विद्या राष्ट्रीय सम्मलेन - चकारसी
२००८)

## Sunday, January 23, 2011

### [प्राण-अवस्था से जीव-अवस्था और ज्ञान-अवस्था तक प्रगटन](http://madhyasth-darshan.blogspot.in/2011/01/blog-post_23.html)

प्राण-सूत्रों में निहित रचना-विधि में विकास होते-होते जीव-शरीर को तैयार कर दिया.
दूसरी ओर, गठन-पूर्ण परमाणु के स्वरूप में चैतन्य-प्रकृति शुरू हुआ. गठन-पूर्ण परमाणु अपने में एक
कार्य-गति पथ बना कर रखता है -- जो अपने में एक आकार होता है. उस आकार की
शरीर-रचना प्राण-कोशिकाएं तैयार कर देते हैं. सह-अस्तित्व विधि से यह होता है. यह
मनुष्य-कृत नहीं है.

एक तरफ जीवन एक आकार का कार्य-गति-पथ बनाता है, दूसरी तरफ प्राण-कोशिकाएं उसी
आकार की शरीर-रचना तैयार कर देते हैं. इसको सह-अस्तित्व कहा जाए या नहीं कहा जाए?
यहाँ से गठरी सब खुलता है. चैतन्य-परमाणु को जितनी आवश्यकता शरीर की है, शरीर को
उतनी आवश्यकता चैतन्य-परमाणु की है. ऐसा कैसे? आकार के आधार पर. चैतन्य-प्रकृति के
पुन्जाकार के अनुरूप शरीर का आकार होने पर दोनों का संयोग होता है. इसमें आकार को
छोटा-बड़ा करने की अर्हता जीवन में रहती है, शरीर में नहीं. गर्भ में शिशु छोटे आकार का
होता है, तो जीवन उसके अनुरूप छोटे आकार का हो जाता है. समृद्ध मेधस-तंत्र संपन्न शरीर
को जीवन चलाना शुरू करता है. मेधस-तंत्र के बिना जीवन शरीर को चला नहीं पाता. गर्भ में
किसी अवधि के बाद शिशु का मेधस-रचना पूरा होता है. मेधस-रचना पूरा होने के बाद जीवन
उस शिशु-शरीर को गर्भ से ही संचालित करना शुरू कर देता है. मेधस-रचना पूरा होने से पहले
जीवन उसे नहीं चलाता है. माँ के गर्भ में जब तक शिशु-शरीर को जीवन चलाना शुरू नहीं करता
-- तब तक उसमें हिल-डुल नहीं होता. माँ के शरीर द्वारा ही शिशु-शरीर का पोषण होता
रहता है. जब तक शिशु-शरीर में ज्ञान-वाही तंत्र तैयार नहीं हो जाता तब तक माँ का जीवन
ही शिशु के शरीर को जिन्दा रखता है. शिशु में ज्ञान-वाही तंत्र तैयार होने के बाद जीवन के
बिना शिशु-शरीर जिन्दा नहीं रहता है.

**प्रश्न: जीवन द्वारा शरीर को जीवंत बनाने का क्या अर्थ है?**

प्राण-कोशिकाओं के ताना-बाना से शरीर बनता है. इन ताना-बाना के बीच में छिद्र होता
है, जिनमे से जीवन घूमता रहता है, जिससे शरीर जीवंत बनता है. जहां प्राण-कोशायें मृत हो
जाती हैं, वहाँ से जीवन घूमता नहीं है -- शेष को जीवंत बना कर रखता है. ज्ञान-वाही तंत्र
जब तक काम करता है तब तक जीवन जीवंत बनाने का काम करता है. जीव-शरीरों की
प्राण-कोशिकाएं पेड़-पौधों की प्राण-कोशिकाओं से भिन्न तरह से काम करती हैं. पेड़-पौधों में
जीवन द्वारा जीवंत बनाने की आवश्यकता और प्रावधान नहीं है. पेड़-पौधों से जीव-शरीरों तक
प्राण-कोशिकाओं में मात्रात्मक-परिवर्तन के साथ-साथ गुणात्मक-परिवर्तन होता रहा.

**प्रश्न: किसी जीव में जीवन है या नहीं -- इसकी कैसे पहचान करेंगे?**

सप्त-धातुओं से रचित शरीर हो, समृद्ध मेधस हो, और मानव के संकेतों को पहचानता हो -- ऐसे
सभी जीवों में जीवन है.

**प्रश्न: एक गाय और एक घोड़े के शरीरों के चलाने वाले जीवनों में क्या अंतर है?**

दोनों जीवन गठन-पूर्ण परमाणु हैं. उनके पुन्जाकार का ही अंतर है. घोड़े में वंश-अनुशंगीय विधि
से विधि से जीवन घोड़े के अनुसार कार्य करता है. गाय में वंश-अनुशंगीय विधि से गाय के
अनुसार कार्य करता है.

जीवन जीव-शरीरों को आशा-बंधन पूर्वक चलाने से शुरू करता है. आशा-बंधन पूर्वक जब तृप्ति
नहीं मिलती है तब गुणात्मक-विकास विधि से मनुष्य-शरीर के आकार में स्वयं पुन्जाकार होता
है. मनुष्य-शरीर सर्व-प्रथम किसी जीव-शरीर से ही पैदा होता है. उसके बाद प्रजनन विधि
से उसका परंपरा बनता है.

मानव-परंपरा में समझ के अनुसार जीवन के शरीर को चलाने की बात होती है. मानव-परंपरा में
समझ न होने के कारण भटक जाता है. मानव-परंपरा में यदि समझ होता तो वह क्यों भटकता?

- बाबा श्री नागराज शर्मा के साथ संवाद पर आधारित (दिसम्बर २०१०, अमरकंटक)

## Saturday, January 22, 2011

### [पदार्थावस्था से प्राण-अवस्था तक प्रकटन](http://madhyasth-darshan.blogspot.in/2011/01/blog-post_22.html)

सबसे पहले यह समझना बहुत ज़रूरी है कि संसार का क्रियाकलाप स्वयं-स्फूर्त है. प्रकृति को
अपना क्रियाकलाप सीखने के लिए मनुष्य की आवश्यकता नहीं है. किसी विज्ञानी के सिखाने से
मिट्टी उर्वरक नहीं होता. प्राण-अवस्था की प्राण-कोशिकाएं जब सूख कर मिट्टी में मिलते
हैं, तो वे सब उर्वरक होते हैं. मनुष्य और जीव-जानवरों का मल-मूत्र भी उसी तरह मिट्टी में
मिल कर उर्वरक बनता है.

पदार्थ-अवस्था के सभी परमाणुओं में क्रियाशीलता सत्ता में संपृक्तता वश है. पदार्थावस्था से
प्राण-अवस्था उसकी क्रियाशीलता के आधार पर ही प्रगट हुई. प्राण-अवस्था अपनी
कार्य-ऊर्जा के आधार पर ही कार्य कर रहा है.

जितने भी प्रजाति के परमाणु धरती पर होने हैं, उनके प्रकटन के बाद ही यौगिक-क्रिया का
प्रकटन है. पानी सबसे पहला यौगिक है. पानी एक जलने वाले वस्तु और एक जलाने वाले वस्तु के
संयोग से बना. इन दोनों वस्तुओं में प्यास बुझाने वाला गुण नहीं है. ये दोनों किसी निश्चित
अनुपात में अनुकूल परिस्थितियों के साथ मिलने से दोनों में सकारात्मक परिवर्तन होने, और
दोनों के संतुष्ट होने की बात आती है -- जिससे पानी घटित होता है. दोनों का
परस्पर-विरोध समाप्त होने पर संतुष्टि-बिंदु आया कि नहीं?

**प्रश्न: धरती पर पानी के प्रकट होने की घटना एक बार घटित हुई, या अभी भी पानी
का प्रकटन जारी है? **

उत्तर: एक बार धरती पर चारों अवस्थाओं के संतुलन पूर्वक रहने के लिए जितना पाने की
आवश्यकता है, वह एक बार तैयार हो गया. जीव और मनुष्य का प्रकटन नहीं हुआ था, तब यह
हुआ. पानी अब आवर्तनशील है.

पानी प्रकट होने पर उसमें धरती से अम्ल और क्षार दोनों आ गए. उससे योग-संयोग पूर्वक
रचना-तत्व तैयार हो गया. रचना-तत्व तैयार होने से प्राण-सूत्र तैयार हो गए. प्राण-सूत्र
जब रसायन-जल में सांस लेने लगे तो उसी के साथ उनमें रचना-विधि आ गयी. रचना-विधि के
अनुसार प्राण-सूत्र उस प्रकार की रचना शुरू कर दिए. बीज-वृक्ष विधि से उनकी
आवर्तन-शीलता बनने से प्राण-सूत्रों में जो खुशहाली होती है, उससे उनमें दूसरे प्रकार की
रचना-विधि स्वयं-स्फूर्त उभर आती है. इस तरह अनेक तरह की रचना-विधियाँ और उनके अनुरूप
रचनाएं, और उनकी आवर्तनशील परम्पराएं स्थापित हो गयी.

**प्रश्न: पुष्टि-तत्व कैसा दिखता है?**

पुष्टि-तत्व अम्ल और क्षार के योग-संयोग से बनता है, जो तरल और क्रिस्टल जैसा दिखता है.
वहीं से रस-तंत्र की शुरुआत है. पुष्टि-तत्व का प्रचलित-नाम प्रोटीन है. रचना-तत्व का
प्रचलित नाम हार्मोन है.

**प्रश्न: प्राण-कोशाओं के बनने की क्या प्रक्रिया है?**

हर जीव, हर मनुष्य के हड्डियों के पोल में प्राण-कोशिकाएं बनते रहते हैं. हड्डी के पोल में
पुष्टि-तत्व, रचना-तत्व और अनुकूल ताप और दाब की परिस्थितियों में प्राण-कोशायें बन जाते
हैं. पेड़-पौधों में उनके तने और छाल के बीच में ये बनते हैं.

**प्रश्न: मनुष्य-शरीरों, जीव-शरीरों, और वनस्पतियों की प्राण-कोशिकाओं में क्या अंतर
है?**

प्राण-कोशिकाएं सभी एक ही प्रजाति के होते हैं. पेड़-पौधों से लेकर, जीव-शरीरों से चलकर
मनुष्य-शरीर तक प्राण-कोशा ही हैं. किन्तु उनमें मात्रात्मक और गुणात्मक परिवर्तन रहता है.
प्राण-कोशाओं की बनावट, लम्बाई-मोटाई और उनमें निहित रचना-विधि में गुणात्मक-परिवर्तन
होता है. इस तरह प्राण-कोशायें एक प्रजाति की होते हुए उनका स्वरूप वनस्पति-संसार में एक
है, जीव-संसार में दूसरा है, और मनुष्य-शरीर में तीसरा है. सभी मनुष्य-शरीरों की
प्राण-कोशिकाएं एक ही प्रकार की हैं. मनुष्य-शरीर में भी सभी अंग-अवयवों (जैसे आँख और
हाथ) में प्राण-कोशिकाएं एक ही प्रकार की हैं. स्थान के अनुसार वे काम करते रहते हैं.

**प्रश्न: प्राण-कोशिकाएं जब मृत हो जाते हैं तब क्या होता है?**

उनमें श्वसन-प्रश्वसन समाप्त हो जाता है. साथ ही उनका गीलापन समाप्त हो जाता है.

**प्रश्न: प्राण-सूत्र कैसा दिखता है?**

प्राण-सूत्रों की लम्बाई उनकी मोटाई से ज्यादा रहती है. छोटे-छोटे पेट के बल रेंगने वाले
कीड़ों जैसे दीखते हैं.

\
**प्रश्न: प्राण-सूत्रों में रचना-विधि किस स्वरूप में रहती है? **

उसके आकार के बारे में यदि आप पूछ रहे हो -- तो वह गड्ढा और फिर उभरा हुआ की श्रंखला के
रूप में दिखती है. उभरे हुए और गड्ढे के चारों ओर एक वृत्त जैसा रहता है. रचना-विधि का
अभिलेख वही है. प्राण-सूत्रों को यदि देखोगे तो वह आँखों में ऐसा दिखेगा. रचना-विधि
बदलता है तो उसके अनुरूप में यह गड्ढा और उभार की संख्या भी बदलता है. किसी में ४, किसी
में ८, किसी में १००\... इसको मात्रात्मक और गुणात्मक परिवर्तन का लक्षण हम माने.
मात्रात्मक परिवर्तन के अनुसार गुणात्मक परिवर्तन होने से पूरा जड़-संसार सज गया. इस तरह
पदार्थ-अवस्था और प्राण-अवस्था दोनों पूरा हो गया.

\
- बाबा श्री ए नागराज के साथ संवाद पर आधारित (दिसम्बर २०१०, अमरकंटक)

## Friday, January 21, 2011

### [कार्य-ऊर्जा](http://madhyasth-darshan.blogspot.in/2011/01/blog-post_8129.html)

सत्ता में संपृक्त प्रकृति ऊर्जा-संपन्न है, बल-संपन्न है, क्रियाशील है. मानव-प्रकृति सत्ता में
संपृक्तता वश ज्ञान-संपन्न है. मानव-प्रकृति ज्ञान के अनुसार कार्य-व्यवहार करती है.
जड़-प्रकृति साम्य-ऊर्जा के आधार पर क्रियाशील है. जड़-परमाणुओं में इस तरह क्रियाशील होने
का क्या प्रयोजन निकला? परमाणुओं में संतुलन का प्रयोजन निकला. संतुलित रूप में
क्रियाशीलता वश या कार्य करने से जड़-प्रकृति में कार्य-ऊर्जा पैदा होता है. यह जड़-प्रकृति
में कार्य-ऊर्जा का स्वरूप है - ताप, ध्वनि, और विद्युत. कार्य-ऊर्जा का यह प्रकटन
व्यवस्था के अर्थ में है. कार्य करने की योग्यता सभी प्रजातियों के परमाणुओं में साम्य है.
कार्य-ऊर्जा की frequency हर प्रजाति की अलग-अलग है. हर जड़-परमाणु का ताप, ध्वनि,
और विद्युत को प्रकट करने का frequency अलग-अलग है. यह उनमें होने वाली मात्रा के
आधार पर है.\
**\
प्रश्न: परमाणु में ताप का क्या स्वरूप है?**

परमाणु की क्रियाशीलता को रोक सकने वाला ऐसा शून्य-ताप नहीं है. परमाणु स्वयं में
व्यवस्था में रहने के लिए जितने ताप की आवश्यकता है, उसको परमाणु स्वयं बनाए रखता है.
परमाणु अपने अस्तित्व को बनाए रखने के लिए आवश्यक ताप को अपनी क्रियाशीलता द्वारा
उत्पन्न करता है. विकीर्नीय या अजीर्ण परमाणुओं में परिवेशीय अंशों की वर्तुलात्मक गति से
उत्पन्न ताप का नाभिक पर स्वाभाविक रूप में अंतर्नियोजन होता रहता है. भूखे परमाणुओं में
ताप का स्वाभाविक रूप में बहिर्नियोजन होता रहता है. यह आपको प्रचलित-विज्ञान में नहीं
पढ़ाते हैं. इस ओर विज्ञान गया ही नहीं है. सकल कुकर्म का आधार यही बना. अजीर्ण
परमाणुओं में स्वाभाविक रूप से होने वाले ताप के अंतर्नियोजन से विकीर्नीय प्रभाव बनता है.
नाभिक पर आघात करने से परिवेशीय अंशों द्वारा ताप का अंतर्नियोजन निरस्त हो जाता है,
ताप बहिर्गत हो जाता है.

**प्रश्न: परमाणु में विद्युत कैसे तैयार होता है?**

जैसे डायनमो में चुम्बकीय धाराओं के armature के घूर्णन गति द्वारा विखंडन पूर्वक विद्युत
तैयार होता है -- वैसे ही परमाणु में परिवेशीय अंशों के वर्तुलात्मक गति से उत्पन्न चुम्बकीय
प्रभाव का मध्यांशों के घूर्णन से विखंडन पूर्वक विद्युत तैयार होता है. व्यापक में संपृक्त रहने
के फल में यह सब होता है.

**प्रश्न: जड़ प्रकृति में जो कार्य-ऊर्जा प्रकट होती है, क्या मनुष्य उसको घटा-बढ़ा सकता
है?**

उसको घटना-बढ़ाना कुछ नहीं होता है, उपयोग करना होता है.

**प्रश्न: एक पतीले में रखी दाल को हमने लकड़ी जला कर गर्म किया तो क्या इस प्रक्रिया
में कार्य-ऊर्जा बढ़ी या वही रही? **

कार्य-ऊर्जा बढ़ी नहीं. कार्य-ऊर्जा का हमने उपयोग किया. कुल वस्तु उतना ही रहा.
परिवर्तन हुआ -- लकड़ी राख बनी और दाल पक गयी. पर कुल कार्य-ऊर्जा वही रही.

**प्रश्न: किसी धरती के विकसित होने में, उस पर क्रमशः अवस्थाओं के प्रगटन होने में क्या
उसकी कार्य-ऊर्जा बढ़ती नहीं है?**

धरती की कुल कार्य-ऊर्जा यथावत रहती है. कोई भी चीज न बढ़ती है, न घटती है.
ह्रास-परम स्थिति में भी वस्तु उतना ही है. विकास-परम स्थिति में भी वस्तु उतना ही है.
अस्तित्व में ऊर्जाएं यथावत रहते हैं, मात्राएं यथावत रहते हैं. परिवर्तन होता रहता है.
परिवर्तन नहीं होता तो विकास होना ही नहीं था. परिवर्तन दो तरह का है --
मात्रात्मक परिवर्तन और गुणात्मक परिवर्तन. इसमें मनुष्येत्तर प्रकृति में जो मात्रात्मक और
गुणात्मक परिवर्तन हुआ है -- वह व्यवस्था के अर्थ में हुआ है. मानव के प्रगटन में
मात्रात्मक-परिवर्तन जो हुआ (शरीर-परंपरा के स्थापित होने में) -- वह व्यवस्था के अर्थ में
हुआ. पर गुणात्मक-परिवर्तन जो होना था, उसमें मानव पीछे है. यह बात तर्क-सम्मत है,
व्यवहारिक है, और आवश्यक है.

**प्रश्न: चैतन्य-प्रकृति का मानव जड़-प्रकृति की कार्य-ऊर्जा को कैसे उपयोग करता है?**

चैतन्य-प्रकृति में चेतना ही कार्य-ऊर्जा है. जड़-प्रकृति में प्रगट होने वाले कार्य-ऊर्जा को
मनुष्य उपयोग करता है. अब मानव को इन्हें "आबाद होने" या व्यवस्था के अर्थ में उपयोग
करना है. अभी तक सभी मानवों ने -- चाहे ज्ञानी हों, अज्ञानी हों, विज्ञानी हों -
जड़-प्रकृति को बर्बाद करते हुए उपयोग किया कि नहीं? जड़-प्रकृति में तीनो ऊर्जाओं (ध्वनि,
ताप, और विद्युत) को प्रकट करना ही उनका प्रयोजन है. जड़-प्रकृति की कार्य-ऊर्जा का
प्रयोजन है अगली स्थितियों (रसायन-संसार, वनस्पति-संसार, जीव-संसार, और आगे
मानव-संसार) के लिए उपयोगी होना. मानव को इन ऊर्जाओं का उपयोग करना है, उपलब्धियां
पाना है, उनके स्त्रोत को बनाए रखते हुए, तथा जिससे प्रदूषण न हो. तथा इन ऊर्जाओं का
मानव-चेतना, देव-चेतना, और दिव्य-चेतना पूर्वक जीने में प्रयोग करना है.

"साम्य-ऊर्जा समस्त जड़-चैतन्य वस्तुओं को प्राप्त है." आज प्रचलित-विज्ञान इस मुद्दे को
पढ़ाने योग्य नहीं है. पहले कदम पर ही आज का विज्ञान गलत है -- तो उसके आगे सही होने
का रास्ता कहाँ है? मूल में ही हम भटके हैं तो सही होने की जगह कहाँ है? इस तरह चल कर
गलतियों का मानव ने अंत-विहीन तरीके से अनुसंधान किया है. सहीपन के लिए कितने लोगों ने
अपना सर लगाया?

कार्य-ऊर्जा की उपयोगिता को लेकर मानव ने जो भी काम किया वह साहसिक है. पर स्त्रोत
को मिटा कर कार्य-ऊर्जा का उपयोग करना गलत हो गया, अपराधिक हो गया. जिसके
फलस्वरूप ही प्रदूषण आना आदि हो गया. ऊर्जा तो मनुष्य को चाहिए. मानव ही अस्तित्व में
सभी वस्तुओं के उपयोग और दुरूपयोग करने के अधिकार से संपन्न है. सदुपयोग पूर्वक विकास होता
है. दुरूपयोग पूर्वक ह्रास होता है. अभी तक मानव में दुरूपयोग किया. सदुपयोग करने के लिए
सद-बुद्धि चाहिए. मानव-चेतना से सद-बुद्धि की शुरुआत है.

सभी मनुष्य अपनी उपयोगिता प्रमाणित होने की इच्छा में ही जीना चाहते हैं. प्रयोजन पता
नहीं होने पर परेशान होते ही हैं. उस परेशानी को दूर करने के लिए हम प्रस्ताव रखे हैं.
जड़-प्रकृति साम्य-ऊर्जा में किस तरह संपृक्त है, और कार्य-ऊर्जा के रूप में किस प्रकार काम
करता है, उसको स्पष्ट करने का कोशिश किया है. साम्य-ऊर्जा सम्पन्नता वश क्रियाशीलता,
क्रियाशीलता वश कार्य-ऊर्जा तैयार हुई. यह क्रियाशीलता संतुलन के अर्थ में है. मानव के
अलावा शेष प्रकृति संतुलन के अर्थ में ही क्रियाशील है. मानव संतुलन और असंतुलन दोनों अर्थों
में क्रियाशील दिखाई देता है. अस्तित्व में स्वयं असंतुलित रह कर असंतुलन फैलाने वाला मानव
ही है. संतुलित रह कर नियम, नियंत्रण, संतुलन, न्याय, धर्म, सत्य को प्रमाणित करने वाला
भी केवल मानव ही है. मानव का संतुलित क्रियाकलाप मानव-चेतना, देव-चेतना, और
दिव्य-चेतना है. जो चाहते हैं, वही अपनाएं.

1. समझदारी से समाधान\
2. श्रम से समृद्धि\
3. अखंड-समाज से अभय\
4. सार्वभौम-व्यवस्था से सह-अस्तित्व

इन चारों को प्रमाणित करने वाला केवल मानव है. इनको न जानवर प्रमाणित करेगा, न झाड
करेगा, न मिट्टी-पत्थर करेगा.

-बाबा श्री नागराज शर्मा के साथ संवाद पर आधारित (दिसम्बर २०१०, अमरकंटक)
