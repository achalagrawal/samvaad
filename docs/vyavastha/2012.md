# व्यवस्था (2012)

## सहज और कृत्रिम

-   प्रश्न: "सहज" शब्द से क्या आशय है?\
    \
    उत्तर: सहज से आशय है -- मानव को जिसे बनाना नहीं है.  सभी व्यवस्था सहज है.
     नियम सहज है.  जीवन सहज है.  शरीर सहज है.  क्या सहज है, यह समझे बिना मानव
    ने अपने को "बनाने वाला" मान कर ही तो सब कुछ को बर्बाद किया है.  मानव ही
    सारी कृत्रिमता का आधार है, और कोई भी नहीं है.  मानव सहजता का आधार अभी तक
    बना नहीं.  मानव को सहज को पहचानने की आवश्यकता है.  सहजता विधि से मानव के
    बने रहने की व्यवस्था है.  कृत्रिमता विधि से कहीं न कहीं कुंठित होता है.  सहज की
    ही निरंतरता होती है.  अक्षुण्णता की अपेक्षा मानव सदा से ही रखे हुए है.  उस
    अपेक्षा के अनुसार काम नहीं किया तो क्या वह झूठ नहीं हो गया?\
    \
    प्रश्न: आदमी घर बनाता है, सड़क बनाता है, यातायात के साधन बनाता है --  ये सब
    पहले से तो उपलब्ध नहीं हैं. उनको वह बनाए या नहीं?\
    \
    उत्तर: आदमी इनको बनाए, पर नियम की समझ के साथ बनाए.  सभी सुविधाओं को बनाने
    के लिए नियति विधि का अनुसरण किया जाए, न कि कृत्रिम विधि को.  कृत्रिम विधि
    है -- नियति विरोधी सिद्धांतों को अपनाना.  प्रचलित विज्ञान कृत्रिम विधि है.  \
    \
    - श्री ए. नागराज के साथ संवाद पर आधारित (अप्रैल २००८, अमरकंटक)

### [यश का स्वरूप](http://madhyasth-darshan.blogspot.in/2012/07/blog-post_9413.html)

जागृतिक्रम में यश एक सहज घटना है।  यश का भ्रूण रूप मानवीयता है।  प्रौढ़ रूप देव
मानवीयता। यश का नित्य रूप ही दिव्य मानवीयता है।\
\
\
हरेक व्यक्ति स्वयं में व्यवस्था एवं समग्र व्यवस्था में भागीदारी का निर्वाह यश का
व्यवहारिक स्वरूप है। संबंधों को पहचानना एवं उनमे निहित मूल्यों का निर्वाह करना - यह
मानव कुल का यश है।\
\
- श्री ए. नागराज (परिवार मानव, मई 2006)

## Wednesday, May 2, 2012

### [प्रकृति में नियंत्रण](http://madhyasth-darshan.blogspot.in/2012/05/blog-post_02.html)

साम्य ऊर्जा (सत्ता) में ही हम (सारी प्रकृति) नियंत्रित रहते हैं.  सत्ता में घिरे रहने से
सम्पूर्ण प्रकृति नियंत्रित है.  सत्ता इकाइयों को नियंत्रित "करने वाला" नहीं है.  सत्ता में
इकाइयां नियंत्रित हैं.  इकाई के नियंत्रित रहने का "कारण" सत्ता है.  सत्ता में इकाइयां
डूबी, भीगी और घिरी हैं.  घिरे रहने का प्रभाव है - नियंत्रण.  डूबे रहने का प्रभाव है --
इकाई की कार्य-सीमा.  भीगे रहने का प्रभाव है -- ऊर्जा सम्पन्नता. \
\
सत्ता में संपृक्तता वश सम्पूर्ण प्रकृति में व्यवस्था में होने की मूल प्रवृत्ति है.  ऊर्जा
सम्पन्नता के आधार पर ही जड़-प्रकृति में व्यवस्था में होने की प्रवृत्ति है.  ज्ञान सम्पन्नता
के आधार पर ही चैतन्य-प्रकृति में व्यवस्था में होने की प्रवृत्ति है.  चैतन्य प्रकृति में मानव
भी है.  मानव में ज्ञान सम्पन्नता का आरंभिक स्वरूप है -- कल्पनाशीलता.  कल्पनाशीलता के
आधार पर मानव ने अभी तक जितना भी व्यवस्था के लिए सोचा और किया वह जीव-चेतना के
अंतर्गत ही रहा.  जीव-चेतना में मानव का व्यवस्था में जीना बना नहीं.  मानव के व्यवस्था
में जीने के लिए समझदारी का परंपरा आवश्यक रहा.  तभी मानव एक दूसरे को समझा पायेंगे और
व्यवस्था में जी पायेंगे.  दूसरा कोई रास्ता भी नहीं है.   

-    - श्री ए. नागराज के साथ संवाद के आधार पर (दिसम्बर २००८). 

### [व्यवस्था में होने की मूल प्रवृत्ति](http://madhyasth-darshan.blogspot.in/2012/05/blog-post.html)

किसी भी चुम्बकीय पदार्थ के दो ध्रुव बनते हैं.  धरती के भी दो ध्रुव हैं क्योंकि धरती में भी
चुम्बकीयता को वहन करने वाले पदार्थ हैं.  धरती के दो ध्रुवों के बीच, धरती के मध्य में एक
चुम्बकीय धार बना रहता है.  इसके साथ विकीरणीय धातुओं के प्रभाव के फलस्वरूप धरती ठोस
होने और ठोस बने रहने का कार्यकलाप होता है.  धरती के मध्य चुम्बकीय धार का प्रभाव
उसकी घूर्णन गति से विखंडित होने से धरती की सतह पर विद्युत धारा दक्षिण से उत्तर की
ओर दौड़ता है.  उसी आधार पर हमे कुतुबनुमा में चुम्बकीय-सुई उत्तर दिशा को दिखाती है.   

हम धरती पर विद्युत का जितना भी उत्पादन करते हैं, उसका स्त्रोत धरती की वस्तु ही है. 
विद्युत जो प्रवाहित होता है, अंत में वह धरती में ही वापस जा कर समाता है.  प्रवाहित
होने के क्रम में ध्वनि, ताप आदि में परिवर्तित होते हुए, यंत्रों को चलाता है.  

धरती अपनी घूर्णन गति के आधार पर अपना एक वातावरण बना कर रखा है.  प्रत्येक इकाई
अपने वातावरण सहित अन्य इकाइयों से निश्चित दूरी को बना कर कार्य करती है.  इकाइत्व
का पहचान उसी कारण हो पाता है.  जैसे सूर्य और धरती हैं.  सूर्य अपने वातावरण सहित है.
 धरती अपने वातावरण सहित है.  इन दोनों के बीच में शून्य है.  धरती सूर्य के या सूर्य
धरती के वातावरण की सीमा में नहीं हैं.  इनके बीच दूरी इनके वातावरण की सीमा से बहुत
ज्यादा है.  धरती और सूर्य शून्य-आकर्षण में रहते हैं.  ये दोनों परस्पर एक व्यवस्था में हैं.
 यह एक अद्भुत बात है.  परमाणु अंश मिल कर जो परमाणु की व्यवस्था बनाते हैं, उनमे भी
वैसा ही है.  हर वस्तु में व्यवस्था को प्रमाणित करने की प्रवृत्ति है -- यह इसका प्रमाण
है. 

**प्रश्न: क्या धरती पर होने वाले परमाणुओं के प्रभाव-क्षेत्रों  के बीच
भी बहुत दूरियां हैं?**

उत्तर: नहीं. धरती पर होने वाले परमाणुओं के प्रभाव-क्षेत्र पास-पास हैं.  तभी उनमे ठोस
होने की प्रवृत्ति है.  ठोस इसीलिये है क्योंकि परमाणुओं के प्रभाव क्षेत्र पास पास हैं. \
\
प्रत्येक एक अपने वातावरण सहित सम्पूर्ण है.  वातावरण सहित सम्पूर्ण होने का मतलब है --
निश्चित आचरण करना.  मूल वस्तु (सह-अस्तित्व) को परिशीलन करने पर मैंने पाया - सत्ता में
संपृक्त होने से प्रत्येक एक "सम्पूर्णता" और "पूर्णता" से गर्भित है.  गठन-पूर्णता के पूर्व (जड़
प्रकृति) "सम्पूर्णता" को व्यक्त करते हैं.  गठन-पूर्णता के बाद (चैतन्य प्रकृति या जीवन)
"पूर्णता" को व्यक्त करते हैं.  जड़-चैतन्य प्रकृति पूर्ण (सत्ता) में गर्भित होकर पूर्णता
(गठन-पूर्णता, क्रिया-पूर्णता, आचरण-पूर्णता) के लिए काम कर रही है.  मनुष्येत्तर प्रकृति
सम्पूर्णता के साथ "त्व सहित व्यवस्था" है.  मानव प्रकृति पूर्णता के साथ "त्व सहित
व्यवस्था" है.  इसके आधार पर सारी बात व्यवस्था के लिए सूत्र-बद्ध हो जाती है.
 सूत्र-बद्ध होने से अध्ययन के लिए सुगम हो जाता है.  इन चार-पांच मूल सूत्रों के आधार पर
ही मैं अपनी सारी बात करता हूँ.  मानव यदि इसका अध्ययन कर पाता है तो उसमे
स्वानुशासन स्वरूपी स्वयं स्फूर्त व्यवस्था की प्रवृत्ति उदय होगी.  स्वानुशासन स्वरूप ही
स्वतंत्रता है.  बाकी सब आरोप है -- या तो हम किसी पर प्रभाव डालने में व्यस्त रहते हैं
या किसी से प्रभावित होने में व्यस्त रहते हैं. \
\
अध्ययन के लिए प्रकृति के व्यवस्था में होने की मूल प्रवृत्ति के सत्य को "स्वीकारना" होगा.
 फिर उसको सूक्ष्म से सूक्ष्म स्तर पर "जांचना" होगा.  उस जांच मे संतुष्टि होने की जगह
मिलती है.  सबसे महत्त्वपूर्ण है -- स्वयं में इसको जांचना.  स्वयं में जांचने का प्रवृत्ति आप में
आ गया तो सब पकड़ में आ जाएगा. 

-    - श्री ए. नागराज के साथ संवाद के आधार पर (दिसम्बर २००८). 

### [व्यवस्था का सूत्र](http://madhyasth-darshan.blogspot.in/2012/04/blog-post_25.html)

व्यापक वस्तु में प्रकृति की इकाइयां डूबी, भीगी और घिरी है.  व्यापक वस्तु पारगामी होने
के आधार पर सभी इकाइयां इसमें भीगी है.  परमाणु-अंश भी भीगा हुआ है, इसीलिये ऊर्जा
संपन्न है, इसीलिये परमाणु क्रियाशील है.  क्रिया का स्वरूप बना -- श्रम, गति, परिणाम.
 अकेले परमाणु-अंश में गति तो दिखता है, पर श्रम और परिणाम नहीं दिखता है.  परमाणु-अंश
जब परमाणु के रूप में स्वयं-स्फूर्त विधि से गठित हो जाता है -- तो श्रम-गति-परिणाम के
स्वरूप में वह परमाणु एक निश्चित-आचरण को व्यक्त करता है.  दो अंश के परमाणु का आचरण भी
निश्चित है.  परमाणु व्यवस्था का मूल स्वरूप है.  जो कुछ भी अस्तित्व में प्रकाशित है - वह
व्यवस्था के सूत्र पर ही निर्भर है.  मानव के अस्तित्व में प्रकाशित होने का आधार व्यवस्था
है.  व्यवस्था में जीने के आधार पर ही मानव समाधान-समृद्धि पूर्वक जी सकता है, फलस्वरूप
आगे चलकरके अभय और सह-अस्तित्व को प्रमाणित कर पाता है. \
\
- श्री ए. नागराज के साथ संवाद के आधार पर (दिसम्बर २००८).
