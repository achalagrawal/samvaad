# व्यवस्था (2016)

**मानवीय आहार** (भाग-१)

मानव का व्यक्तित्व उसके आहार, विहार और व्यवहार का संयुक्त स्वरूप है. इसमें से आहार और
विहार स्वास्थ्य से सम्बंधित है. स्वास्थ्य को बनाये रखने के लिए मानव को अपने आहार को
पहचानने की आवश्यकता है. मानव अपने आहार को अभी तक पहचाना या नहीं पहचाना - पहले
इसी को सोच लो! इस बारे में हमारा उद्घोष यही है - "मानव अभी तक मानवीय आहार को
पहचाना नहीं है." यह कोई आरोप-प्रत्यारोप नहीं है. यह किसी का पक्ष-विपक्ष नहीं है.
मानव को मानवीय आहार को पहचानने की आवश्यकता है या नहीं? - इस बारे में आगे विचार
करेंगे.

कुत्ते और मानव के आहार को देखें तो पता लगता है, कुत्ता माँसाहार भी करता है और
शाकाहार भी करता है, अभी मानव के आहार के साथ भी वैसा ही है. कुत्ते और मानव के
विहार को देखें तो पता चलता है, कुत्ता भी संवेदनशीलता की सीमा में विहार करता है और
अभी मानव का विहार भी संवेदनशीलता की सीमा में ही है. अब मानव के आहार-विहार और
कुत्ते के आहार-विहार में फर्क क्या हुआ? यह तुलनात्मक विश्लेषण मैंने आपके सोचने के लिए प्रस्तुत
किया। मानव ने अपनी आहार-विधि को पहचान लिया है माना जाए या नहीं पहचाना है,
माना जाए? इसी आहार विधि को मानव व्यापार में लगाता है, जबकि कुत्ता नहीं लगाता।
मानव आहार को पैकेट बना कर, डब्बे में बंद करके व्यापार में लगाता है. कुत्ता यह धंधा नहीं
करता। यहाँ से कुत्ते और मानव में अंतर शुरू हुआ. उससे पहले अनिश्चित आहार और संवेदनशीलता
सीमा में विहार कुत्ते और मानव में एक जैसा है.

अभी तक मानव न मानवीय आहार को पहचान पाया है, न निष्ठा पूर्वक उसको लेकर चलने में
समर्थ हो पाया है. अब कितने युगों तक और इंतज़ार करना है, कि शायद आगे भविष्य में पहचान
ले? अब धरती बीमार हो गयी है, और इंतज़ार का आपके पास कितना समय है? यह बात जो मैं
कह रहा हूँ यदि झूठ है तो इसको न माना जाए. यदि यह सच है तो इस पर सोचा जाए.

मानवीय आहार और मानवीय विहार के स्वरूप को पहचाने बिना मानव का व्यवस्था में जीना
बन नहीं पायेगा। आहार-विहार में ही विचलित हो गया तो इसके बाद कौनसा व्यवस्था में
जियेगा?

मानव को जीवों से भिन्न मानवीय स्वरूप में जीने का निर्णय लेना है और उसके अनुसार पालन
करना है. पालन करना ही निर्णय हुआ का प्रमाण है.

मेरा जो अनुभव और अभ्यास है, उसके अनुसार मैं कह रहा हूँ - मानव की शरीर-रचना
शाकाहारी शरीर के रूप में बनी हुई है. मानव की आँतें, दाँत और नाखून शाकाहारी जीव
शरीरों के समान हैं. शाकाहारी जीव होठ से पानी पीते हैं, जबकि मांसाहारी जीव जीभ से
पानी पीते हैं. इस प्रकार यदि हम निर्णय कर पाते हैं कि मानव शरीर शाकाहारी जीवों के
सदृश है तो हम मानवीय आहार पद्दति को पहचान पाते हैं.

\- श्री ए नागराज के साथ संवाद पर आधारित (१९९७, आँवरी)

मानवीय आहार (भाग-२)

आहार-पद्दति को लेकर मानव अभी तक अनेक प्रकार के अनाजों को पैदा करने की हैसियत पा
चुका है.  विज्ञान आने के बाद उस हैसियत में कमी हुई है.  हमारे देश में विज्ञान के प्रचलन से
पहले लगभग ७००० प्रकार के धान थे.  अब ७०० से कम ही होंगे।  थोड़े दिन बाद बीज केवल
विज्ञानियों की प्रयोगशालाओं में ही रह जाएगा, किसानों के पास एक भी बीज नहीं रहेगा।
 उसकी तैयारी कर ही लिए हैं.  इस तरह विज्ञान क्या मानव के लिए उपकारी हुआ या
बर्बादी किया - यह सोचना पड़ेगा।  विज्ञान से मानव जाति को कोई मदद नहीं हुआ, ऐसा
मेरा कहना नहीं है.  दूरगमन, दूरश्रवण, दूरदर्शन सम्बन्धी यंत्र-उपकरणों के साकार होने से
मानव जाति को गति के सम्बन्ध में बहुत उपकार हुआ है.  तर्क संगत विधि से वार्तालाप करने
की जो बहुत सारी खिड़कियाँ विज्ञान ने खोली, यह भी उपकार हुआ.  इन दो के अलावा यदि
और कोई उपकार हुआ होगा तो विज्ञानियों से चर्चा करके हम पहचानेंगे।  लेकिन बाकी दिशाओं
में जो क्षति हुई है, उसको अनदेखा नहीं किया जा सकता।  उपकार जो हुआ उसका मूल्यांकन
होना चाहिए, क्षति जो हुई उसकी समीक्षा भी होनी चाहिए।  विज्ञान से बर्बादी भी हुआ
ही है.  प्रयोगशाला में जो उन्नत बीज बनाने का प्रयास किया, उन बीजों की परंपरा नहीं
बन पायी, उल्टे प्राकृतिक रूप में बनी बीज परम्पराएं ध्वस्त हो गयी, जिससे किसान खाली
बैठने की जगह में आ गया.

इसका उपाय है कि किसान जागरूक हों और अपने खेती के बीजों को संरक्षित करें।  इस उपाय
को नहीं अपनाते हैं तो किसान विज्ञानियों पर आश्रित हो जाएगा।   बीज उनसे नहीं मिला
तो दाना नहीं बो पायेगा। 

विज्ञान विधि से मानव अपने आहार का निर्णय नहीं कर पाया कि उसे शाकाहारी होना है
या माँसाहारी।  विज्ञान ने मानव के आहार को लेकर निर्णय पर पहुँचने में अड़चन पैदा किया।
 विज्ञान ने शाकाहार और माँसाहार की समानता को प्रतिपादित किया, क्योंकि विज्ञान
विधि से माँस का परीक्षण करने पर उसमे भी पुष्टि-तत्वों का पहचान होता है - इसमें दो
राय नहीं है.  शरीर में पुष्टि तत्व का उपयोग होता है जो मांस में परिणित होता है.  वही
पुष्टि तत्व वनस्पतियों में भी मिलता है.  जो लोग वनस्पतियों का सेवन करते हैं उनके शरीर में
भी पुष्टि तत्व बनता है और जो लोग माँस का सेवन करते हैं उनमे भी पुष्टि तत्व बनता है. 

शाकाहार और माँसाहार को लेकर मेरा मंतव्य "मानसिकता" से सम्बद्ध है.  शाकाहार
या माँसाहार के सम्बन्ध में निर्णय इस आधार पर है कि मानव को कैसी मानसिकता का होना
है.  सम्पूर्ण माँसाहार हिंसा और शोषण की मानसिकता की ओर प्रवृत्त करता है.  हिंसा और
शोषण मानव परंपरा के लिए अत्यंत हानिप्रद है.  यह हानिप्रद है - चाहे परिवार के स्तर
पर हो, या समाज के स्तर पर हो, या व्यवस्था के स्तर पर हो, या राष्ट्र के स्तर पर हो,
या अंतरराष्ट्र के स्तर पर हो.  माँसाहार और शाकाहार में पुष्टि-तत्व की समानता को बता
कर विज्ञान ने सिर का दर्द पैदा किया।  विज्ञान का ऐसा करने का कारण उसका
"मानसिकता" के स्वरूप को न पहचान पाना ही है.  विज्ञान चैतन्यता को शरीर से भिन्न
वस्तु के रूप में नहीं पहचान पाया, इसलिए ऐसी महानतम गलती कर बैठा।

- श्री ए नागराज के साथ संवाद पर आधारित (आंवरी १९९७)

शिक्षा के लिए मार्गदर्शन

हर मानव संतान जन्म से ही न्याय का याचक है, सही कार्य-व्यव्हार करने का इच्छुक है और
सत्य वक्ता है. इसकी गवाही में हम हर मानव संतान को अपने अभिभावकों का आज्ञा-पालन और
अनुसरण करता देख सकते है. इसकी आपूर्ति के लिए अभिभावकों में न्याय प्रदायी क्षमता
स्थापित करने की अर्हता होनी चाहिए। अभिभावकों में यह अर्हता न होने से बच्चे अनाथ हो
जाते हैं. अभी यह मानते हैं, अभिभावक न होने पर बच्चे "अनाथ" हैं, जबकि यहाँ कह रहे
हैं - अभिभावकों में न्याय प्रदायी क्षमता स्थापित करने की अर्हता न होने से बच्चे
"अनाथ" होते हैं. न्याय प्रदायी क्षमता यदि हर व्यक्ति में पहुँचता है तो हम उग्रवाद,
नक्सलवाद आदि अराजकता से मुक्त होंगे।

बच्चों को ऐसे "अनाथ" बनाने का कार्यक्रम अभी पहले अभिभावकों की गोद में होता है,
फिर शिक्षण संस्थाओं में होता है. अभी अभिभावकों और शिक्षण संस्थाओं में ऐसी अर्हता नहीं है
कि मानव संतान में न्याय प्रदायी क्षमता स्थापित करे. धर्मगद्दी, राज्यगद्दी और
शिक्षागद्दी को टटोलें तो उनमें यह अर्हता नहीं है. यदि शिक्षा में अभी तक न्याय प्रदायी
क्षमता को स्थापित करने का स्त्रोत नहीं है तो हमने अब तक मानवीयता का शिक्षा कहाँ से
दिया? अभी तक शिक्षा ने सिवाय अपराध प्रवृत्ति को पैदा करने के क्या किया?

न्याय के बारे में मैंने सूचना दिया है - संबंधों का पहचान, मूल्यों का निर्वाह, मूल्यांकन और
उभय तृप्ति।

संबंधों में मानव रहता ही है. गर्भ में रहता है तो भी सम्बन्ध है. गोद में रहता है तो भी
सम्बन्ध है. उसके बाद दरवाजे पर आता है तो भी सम्बन्ध है. सड़क पर जाता है तो भी सम्बन्ध
है. हर स्थान पर सम्बन्ध के बिना मानव नहीं है. हर सम्बन्ध के प्रयोजन को पहचानना। जैसे
धरती पर पैर रखें तो धरती के प्रयोजन की पहचान। माँ की गोद में बैठे हुए माँ के प्रयोजन
की पहचान होना। पिता के संरक्षण में पिता के प्रयोजन की पहचान होना। भाई के प्रयोजन
को पहचानना। बहन के प्रयोजन को पहचानना। बंधुओं के प्रयोजन को पहचानना। उसके बाद
जीव संसार, वनस्पति संसार और पदार्थ संसार के प्रयोजन को पहचानना। इस प्रकार चारों
अवस्थाओं के प्रयोजनों को पहचानना और उसके अनुसार संबंधों का निर्वाह - यह न्याय है. इस
प्रकार से जीने योग्य मानव संतान को तैयार करना जरूरी है या नहीं?

इसके लिए अभिभावकों को योग्य बनाने की योजना को "लोक शिक्षा योजना" नाम दिया।
इसके लिए जो केंद्र हैं (जैसे - अभ्युदय संस्थान) वहाँ इस बात को समझाने और समझे हुए को जीने
में लाने के लिए अभ्यास करने का प्रावधान है. जीने में ही समझे होने का प्रमाण मिलता है.
जीने से पहले समझ रहे हैं, यही प्रमाण है. चारों अवस्थाओं के प्रयोजनों को समझना और उनके
साथ संबंधों का निर्वाह होना। संबंधों के निर्वाह में मूल्य होते ही हैं. मूल्य निर्वाह होने पर
मानव संबंधों में उभय तृप्ति और मनुष्येत्तर संबंधों में संतुलन प्रमाणित होता है. न्याय प्रदायी
क्षमता स्थापित होने के लिए मानव संतान का अपनी पिछली पीढी के प्रति अनुग्रह भाव
होना चाहिए।

ऐसी शिक्षा के लिए "समझदारी" एक मात्र स्त्रोत है. समझदारी है - सहअस्तित्व रूपी
परम सत्य का ज्ञान। सहअस्तित्व रूपी परम सत्य समझ में आने पर सहअस्तित्व में जीने की इच्छा
उदय होती है. ज्ञान सूत्र रूप में रहता है. सूत्रों की व्याख्या होने से विवेचना होती है कि
ऐसे जीने में मेरा शुभ है और सर्वशुभ भी है, जो "विवेक" है. यह कर्म-अभ्यास और
व्यवहार-अभ्यास स्वरूप में "विज्ञान" है. यदि हम विज्ञान को इस प्रकार पहचानते हैं तो
अभी जो विज्ञान के नाम पर है - उसकी समीक्षा हो जाती है. प्रचलित विज्ञान का जो
ज्ञान भाग है - वह ठीक नहीं है, नियति विरोधी है. नियति-सम्मत विज्ञान के नियमो को
कर्म-दर्शन में लिखा है. दसवीं कक्षा तक सभी उन नियमो का अध्ययन कराया जाए ताकि
बारहवीं कक्षा तक सभी तकनीकी नियम पूरे हो जाएँ। बारहवीं कक्षा के बाद बच्चों को
कर्माभ्यास में जोड़ा जाए. हरेक विद्यार्थी को २० से २५ प्रकार की आजीविका विधियों से
अवगत और अभ्यास कराया जाए. चारों अवस्थाओं के साथ अपने सम्बन्ध को समझते हुए जीने में
न्याय को प्रमाणित करने की क्षमता को स्थापित किया जाए. उसके बाद कहाँ चिंता है?

इस बुनियादी काम में कुछ लोगों के ज्यादा योगदान की आवश्यकता होगी, यह सच है. जिनमें
वह पुण्यशीलता है वे स्वयंस्फूर्त इसको करेंगे। उसी विधि से यह सब काम चल रहा है. मेरे
हिसाब से सभी मानव पुण्यशील हैं, किसी को पापशील मैं मानता ही नहीं। जब जागृति की ओर
मानव कदम रखता है तो श्राप, ताप और पाप तीनो समाप्त हो जाते हैं. जबकि आदर्शवाद में
बताया गया है कि इन तीनों से मानव त्रस्त रहता है. इससे मुक्ति पाने के लिए महापुरुषों का
शरण, ईश्वर का शरण और ज्ञान का शरण ही उपाय है. इसको वहाँ तरण-तारण कहा गया है.
जबकि आदर्शवादी विधि से ये तीनों रहस्य में हैं. रहस्यमय होने के कारण ही इनका परंपरा
बना नहीं। जबकि सहअस्तित्ववादी विधि में बताया - ज्ञान रहस्य नहीं है, नित्य वर्तमान
है. ज्ञान को अनुभव मूलक विधि से प्रमाणित किया जाता है. श्रवण/सूचना विधि से ज्ञान का
अनुमान होता है और अनुभव मूलक विधि से इसका प्रमाण होता है. "नियम", "नियंत्रण",
"संतुलन", "न्याय", "धर्म" और "सत्य" सूत्रों का अध्ययन होना, फिर इनके अनुरूप
जीने के लिए प्रवृत्त होना, फिर परिवार में समाधान-समृद्धि को प्रमाणित करना हर
समझदार व्यक्ति का दायित्व है.

अध्ययन-क्रम में न्याय-धर्म-सत्य का प्रिय-हित-लाभ की तुलना में अधिक श्रेष्ठ होना स्वीकार
हो जाता है. इस प्रकार तुलन में स्वीकार होने पर अस्तित्व सहज न्याय-धर्म-सत्य चित्त में
साक्षात्कार हो जाता है. इस जगह का नाम है - अध्ययन। जब तक यह साक्षात्कार नहीं
होता तब तक हम अध्ययन के क्रम में ही हैं. साक्षात्कार होने पर उसका बोध उसी क्षण होता
ही है. उसका अनुभव होता है. फलस्वरूप समाधान-समृद्धि स्वरूप में जीने का प्रमाण मानव
परंपरा में प्रवाहित होता है. समाधान-समृद्धि संपन्न परिवार-जन सार्वभौम व्यवस्था में
भागीदारी कर सकते हैं. यदि यह डिजाईन आपको अधिक श्रेष्ठ स्वीकार होता है तो परिवर्तन
निश्चित है. यदि इस डिजाईन से मानव जाति का उद्धार होने का मार्ग समझ आता है तो
इसके लिए हमें स्वयं को समर्पित करना चाहिए।

\- श्री ए नागराज के साथ संवाद पर आधारित (जनवरी २००७, अमरकंटक)

जितना समझे हैं, उतना ही करना होता है

समझना और फिर समझ को प्रमाणित करना। समझने में भले ही २-४ दिन ज्यादा लग जाए, क्या
आपत्ति है?

प्रश्न: यह २-४ शरीर यात्राओं की तो बात नहीं है?

उत्तर: नहीं। इसी शरीर यात्रा में समझना और प्रमाणित होना। प्रमाणित होने की स्थली
भी दो हैं - शिक्षा और व्यवस्था। शिक्षा और व्यवस्था में इसके प्रमाणित होने के बाद इसकी
स्वयं स्फूर्त गति है.

प्रश्न: एक हठ है हमारी - जब तक समझेंगे नहीं, तब तक करने निकलेंगे नहीं! क्या यह हठ ठीक
है?

उत्तर: ऐसा कुछ होता नहीं है. जितना समझे हैं, उतना ही करना होता है. उससे ज्यादा
करना होता ही नहीं है. अभी इस दर्शन को लेकर जितना लोग कर रहे हैं, उतना वे समझ चुके
हैं. जितना किये नहीं हैं - उतना समझना शेष होगा या समझ गए होंगे, पर करना शेष होगा।

शिक्षा में चेतना विकास, मूल्य शिक्षा और तकनीकी का समावेश होना है. उसमें से चेतना
विकास और मूल्य शिक्षा पर सूचना विधि से हम थोड़ा काम किये हैं. तकनीकी भाग को हम
अभी तक छुए नहीं हैं. सूचना तक पहुँच जाए - इतना काम किये हैं. मानव चेतना को समझे हैं
तभी मानव चेतना को सूचना विधि से प्रस्तुत कर पा रहे हैं. जिसको लोग स्वीकार रहे हैं.
हमारे समझे होने की गवाही है दूसऱे में उसकी स्वीकृति हो जाना, यही इसका कसौटी है.

आप लोग जो शुरू किये हो वह और सघन है. आपकी मंशा है - समग्र समझ में आ जाए, अनुभव हो
जाए, उसके बाद प्रमाणित होने के अर्थ में काम किया जाए. इसमें मैं सहमत हूँ. इसमें पहाड़ यह
है - पीछे का मॉडल बरकरार रहे और यह करतलगत हो जाए, यह संभव नहीं है. धीरे-धीरे यह
समझ में आ जाता है कि पीछे का मॉडल अनावश्यक है.

जैसे मैं भक्ति-विरक्ति के मॉडल में चला था. जब मुझे समझ में आया कि भक्ति-विरक्ति सबके लिए
मॉडल नहीं है, सबके लिए मॉडल समाधान-समृद्धि है, जो अनुभव मूलक विधि और अनुभवगामी
पद्दति द्वारा लोकव्यापीकरण किया जा सकता है, तो मैं समाधान-समृद्धि के मॉडल में
परिवर्तित हुआ. इससे साधना-समाधि बाई-पास हो गया और उससे मिलने वाला फल मानव को
अर्पित करना बन गया. इससे किसको क्या तकलीफ है?

\- श्री ए नागराज के साथ संवाद पर आधारित (जनवरी २००७, अमरकंटक)

### 
