# मानवीयतापूर्ण आचरण (2010)

## जांचना

न्याय, धर्म, और सत्य का प्रयोजन आपको तर्क से समझ में आता है। यह अध्ययन विधि से पूरा हो जाता है। इसको 'पुरुषार्थ' नाम दिया। पुरुषार्थ तर्क के साथ है। उसके बाद साक्षात्कार, बोध, संकल्प, और अनुभव कोई पुरुषार्थ या तर्क नहीं है। वह जीवन की स्वयं-स्फूर्त प्यास से हो जाता है।
  
### प्रश्न: जो आप हमको अस्तित्व के बारे में सूचना दिए हैं, उसको हम कैसे जांचे? 
  
उत्तर: अनुभव के बाद ही जांचना होता है। अनुभव से पहले जांचना होता ही नहीं है। किसी से भी नहीं हुआ है, न किसी से होगा। न्याय, धर्म, सत्य की जीवन में स्वयं स्फूर्त प्यास है। इसके साथ जड़-प्रकृति में नियम, नियंत्रण, संतुलन है। इनको जांचना अनुभव के बाद ही होता है। अध्ययन पूर्वक साक्षात्कार, बोध किये बिना अनुभव होता नहीं है।
  
### प्रश्न: जैसे आपने हमे सूचना दी - "सत्ता ही ज्ञान है"। इसको हम कैसे जांचें? 
  
उत्तर: इसको पहले "मानना" होता है। फिर "स्वीकारना" होता है। फिर "अनुभव" करना होता है। स्वीकारने के फलस्वरूप में अनुभव होता है। अनुभव के फलस्वरूप "जांचना" होता है।
  
### प्रश्न: "स्वीकारने" का क्या अर्थ है?
  
उत्तर: स्वीकारने का मतलब है - यह ठीक बात है, यह मुझको चाहिए! चाहत के अर्थ में ही स्वीकृत होता है। न्याय हमको चाहिए - इसीलिये न्याय स्वीकार होता है। समाधान (सुख) हमको चाहिए - इसीलिये समाधान (सुख) हमको स्वीकार होता है। सुख नहीं चाहिए, न्याय नहीं चाहिए - ऐसा कहना मनुष्य से संभव ही नहीं है।

### प्रश्न: भ्रमित स्थिति में "चाहत" तो मनोरंजन-व्यसन आदि की भी रहती है। यहाँ तक उसको "आवश्यकता" भी माना जाता है...
  
उत्तर: उसके मूल में भी चाहना सुख की ही है। मनोरंजन-व्यसन आदि से सुख की मूल-चाहना निरंतर पूरी होती हो - तो वही किया जाए! पर उस तरह सुख की चाहना पूरी नहीं होती। यह निर्णय तर्क से आ जाता है।  
  
सारा मनोरंजन-व्यसन आदि सुख की अपेक्षा में ही है। इन कृत्यों में सुख भासता है, पर सुख मिलता नहीं है। सुख जैसा लगता है, पर सुख होता नहीं है।
  
### प्रश्न: तो अपनी मूल-चाहत को पहचानना, उस मूल-चाहत के अर्थ में इस प्रस्ताव को स्वीकारना, फिर उसको अनुभव करना, फिर उसको जांचना। अनुभव करने के लिए क्या किया जाए?
  
उत्तर: शब्द से सूचना होती है। अर्थ समझ में आता है। अर्थ में तदाकार होना समझने के लिए निष्ठा है। उसके बाद अनुभव होता ही है। अनुभव हर जीवन की प्यास है - इसीलिये अनुभव होता है। अनुभव से प्रमाण होता है। अनुभव होने के बाद, जीने के बाद, प्रमाणित होने के बाद - जांचने की बारी आती है। अनुभव के पहले जांचना न आज तक किसी से हुआ, न आगे किसी से होगा।  
  
आपको इस बात की "आवश्यकता" है या नहीं - पहले इसका निर्णय कीजिये। यदि आवश्यकता स्वीकार होती है, तो इस आवश्यकता को अनुभव से पूरा करो! तर्क-विधि से इसकी आवश्यकता है या नहीं - यह निष्कर्ष आप निकाल सकते हैं। चर्चा का उद्देश्य केवल आवश्यकता का निष्कर्ष निकालना ही है। उसके बाद पारंगत होने के लिए अध्ययन है। अध्ययन के फलस्वरूप अनुभव है। उसके बाद जाँचिये - यह पूरा पड़ता है या नहीं? फिर जाँचिये - संसार के लिए यह पूरा पड़ता है या नहीं? मैंने भी वैसे ही किया। अनुभव होने के बाद मैंने जांचा और पाया - यह मेरे लिए पूरा पड़ता है। फिर मैंने जांचा और पाया - यह संसार के लिए पूरा पड़ता है। जो भी लोग जीवन-विद्या का प्रबोधन करते हैं, वे मानते हैं - संसार को इसकी आवश्यकता है।  
  
तर्क-विधि से "यह ठीक बात है" - ऐसा लगता है। "मैं प्रमाणित हूँ" - ऐसा नहीं लगता है। क्योंकि प्रमाणित होने का ज्ञान नहीं हुआ रहता है। "मैं प्रमाणित हूँ" - इस स्थिति तक पहुँचने के लिए अनुभव है। पहले - "यह बात ठीक लगती है", फिर दूसरे - "यह बात ठीक है", फिर तीसरे - "यह ठीक हो गया"। दूसरे स्थिति तक तर्क है। तर्क प्रमाण नहीं होता। तर्क-विधि से "अच्छा लगने" की स्थिति बन सकती है, "अच्छा होने" की स्थिति नहीं बनती। अनुभव पूर्वक "अच्छा होने" की स्थिति बनती है।
  
\- बाबा श्री नागराज शर्मा के साथ संवाद पर आधारित (जुलाई २०१०, अमरकंटक)  
  
आभार - प्रवीण, आतिशी (भोपाल)

## मानव की परिभाषा

मानव की परिभाषा है - मनाकार को साकार करने वाला, और मनः स्वस्थता को प्रमाणित करने वाला।  
  
### प्रश्न: "मनाकार को साकार करने" से क्या आशय है?क्या साकार करने में विचार और चित्रण शामिल नहीं हैं?  

उत्तर: कल्पनाशीलता और कर्म-स्वतंत्रता के आधार पर मनाकार होता है। जिस डिजाईन को साकार करना है, उसको मन स्वीकार लेता है। आशा, विचार, इच्छा तीनो क्रियाओं के आधार पर डिजाईन तैयार होता है, उसको मन स्वीकार लेता है। फिर उसको सफल बनाने के लिए शरीर द्वारा प्रयत्न होता है। मन जब स्वीकार लेता है तब उसको करने में प्रवृत्त होता है। मन ही शरीर द्वारा क्रियान्वित करता है, इसलिए उसको "मनाकार को साकार करना" कहा है।
  
### प्रश्न: "मनः स्वस्थता" से क्या आशय है? क्या पूरे जीवन का स्वस्थ होना आवश्यक नहीं है? 
  
उत्तर: मनः-स्वस्थता = सर्वतोमुखी समाधान को प्रमाणित करना। पूरे जीवन में संगीत होने
पर ही मनः स्वस्थता होती है। दूसरा कोई विधि नहीं है। आत्मा में अनुभव से ले कर मन तक
सामरस्यता होने पर ही मनः स्वस्थता है। मनुष्य-परंपरा में प्रमाणित करना मन के द्वारा ही
होता है, इसलिए इस स्थिति को मनः-स्वस्थता कहा है।  
  
\- बाबा श्री नागराज शर्मा के साथ संवाद पर आधारित  

आभार: प्रवीण, आतिशी, अशोक।

### स्व-निरीक्षण

स्व-निरीक्षण विधि से ही हम निष्कर्ष पर पहुँच सकते हैं, दूसरे किसी विधि से नहीं। कितना भी प्रयत्न करो, दूसरे विधि से निकलेगा नहीं! स्व-निरीक्षण की ओर ध्यान नहीं जाना ही भूल है। चार विषय, और पांच संवेदनाएं शरीर-सापेक्ष हैं। जीवन के लिए शरीर "पर" (पराया) है। शरीर-मूलक सोच पर-सापेक्ष है, स्व-सापेक्ष नहीं है। स्व-निरीक्षण से पता चलता है - ज्ञान जीवन का है। ज्ञान के किसी न किसी स्तर को प्रमाणित करता हुआ ही मनुष्य मिलेगा। ज्ञान न हो, ऐसा कोई जीवित आदमी आपको मिलेगा नहीं। जीवन-ज्ञान होना बहुत आवश्यक है। सह-अस्तित्व ज्ञान हुए बिना जीवन-ज्ञान होता नहीं है। अभी तक तो हुआ नहीं है! सारे लोगों ने बहुत सर कूट लिया, साधना कर लिया, यज्ञ कर लिया, तप कर लिया, योग कर लिया... मनुष्य ने क्या नहीं किया? पर उस सबसे जीवन-ज्ञान नहीं हुआ।  
  
चारों अवस्थाओं के साथ सत्तामयता को संयुक्त रूप में अनुभव किये बिना जीवन-ज्ञान हो ही नहीं सकता। जीवन-ज्ञान होने से पहले मानव-चेतना का शुरुआत ही नहीं होगा।  
  
स्व-निरीक्षण विधि से सह-अस्तित्व दर्शन ज्ञान तक पहुँचते हैं। सह-अस्तित्व दर्शन ज्ञान होने के बाद स्व-स्वरूप ज्ञान होता है। स्व-स्वरूप ज्ञान ही जीवन-ज्ञान है। फल-स्वरूप ऊर्जा-सम्पन्नता का ज्ञान होता है। जड़-प्रकृति में ऊर्जा-सम्पन्नता है, चैतन्य-प्रकृति में ज्ञान-सम्पन्नता है - यह ज्ञान होता है। यह दोनों स्पष्ट होता है, तो उसके अनुरूप जीने के लिए तत्परता होती है, तो मानवीयता पूर्ण आचरण की शुरुआत हो गयी। व्यवस्था में जीना शुरू हो गया।  
  
स्व-निरीक्षण पूर्वक जीवन दृष्टा-पद प्रतिष्ठा को पाता है। दृष्टा-पद प्रतिष्ठा में पहुँचते हैं तो स्व-निरीक्षण हुआ। दृष्टा-पद प्रतिष्ठा में नहीं पहुंचे तो स्व-निरीक्षण नहीं हुआ। दृष्टा-पद प्रतिष्ठा स्व-निरीक्षण का प्रमाण है। दृष्टा-पद प्रतिष्ठा पूर्वक सह-अस्तित्व समझ में आता है। चारों अवस्थाओं के साथ मानव का होना समझ में आता है। मानव का शरीर और जीवन के संयुक्त रूप में होना समझ में आता है। शरीर का महत्त्व और जीवन का महत्त्व समझ में आता है। शरीर का महत्त्व मनुष्य-परंपरा के रूप में है। जीवन का महत्त्व शाश्वत रूप में है। इसी आधार पर प्रतिपादित किया है - "ब्रह्म सत्य, जगत शाश्वत"।
  
### प्रश्न: स्व-निरीक्षण की प्रक्रिया क्या होगी?
  
उत्तर: हम क्या कर रहे हैं? हम क्या सोच रहे हैं? - यही स्व-निरीक्षण है। यह बिलकुल सहज है। मैं क्या करता हूँ, और क्या सोचता हूँ - इसको मिलाओ। यदि "करने" और "सोचने" में मेल नहीं बैठता तो वह "होने" से जुड़ता नहीं है। कर्म करते समय कुछ और हो, फल भोगते समय और कुछ हो - तो तृप्ति कहाँ मिली? मानवीयता पूर्वक मनुष्य कर्म करते समय भी स्वतन्त्र है, और फल भोगते समय भी स्वतन्त्र है।  
  
स्व-निरीक्षण लक्ष्य-सम्मत होना प्रधान बात है। किस लक्ष्य से स्व-निरीक्षण कर रहे हैं - यह मूल मुद्दा है। मानव-लक्ष्य (समाधान-समृद्धि) के अर्थ में स्व-निरीक्षण करते हैं तो पकड़ में आता है, नहीं तो पकड़ में नहीं आता। लक्ष्य को पकड़ लेने पर सारे फिसलने के रास्ते हट जाते हैं। जागृति के लिए राज-मार्ग शुरू हो जाता है। भ्रमित अवस्था में भी मनुष्य जिस सुविधा-संग्रह लक्ष्य को स्वीकारा रहता है, उसको वह सही माने या गलत - उसके सारे प्रयास उसी के लिए रहते हैं। उसी तरह समाधान-समृद्धि लक्ष्य को स्वीकारने पर सारे प्रयास उसी के लिए हो जाते हैं। इस बात को हम सभी शोध कर सकते हैं। दर्शन में इस बात को स्पष्ट किया है, सूचना दिया है - जीव-चेतना से मानव-चेतना श्रेष्ठ है। मानव-चेतना से देव-चेतना श्रेष्ठतर है। देव-चेतना से दिव्य-चेतना श्रेष्ठतम है। मनुष्य में श्रेष्ठता के लिए अरमान है ही! इसीलिये मानव-चेतना सम्मत लक्ष्य (समाधान-समृद्धि) सबको स्वीकार होता है।  
  
भौतिकवाद में स्व-निरीक्षण की बात नहीं है। स्व-निरीक्षण की परिकल्पना आदर्शवाद में की गयी है। "स्व-निरीक्षण होना चाहिए" - ऐसी आशा व्यक्त की गयी है। स्व-निरीक्षण किस लक्ष्य के लिए किया जाए - यह आदर्शवाद में स्पष्ट नहीं हुआ। मानव-लक्ष्य का ही वहां पता नहीं चला।
  
यहाँ मानव-लक्ष्य (समाधान - समृद्धि) के लिए स्व-निरीक्षण करने का संदेश है।  

\- बाबा श्री ए नागराज के साथ संवाद पर आधारित (अप्रैल २०१०, अमरकंटक)

## ज्ञान

मानव में ऊर्जा-सम्पन्नता ज्ञान के रूप में है। भ्रमित रहते तक ऊर्जा का प्रयोग मनुष्य चार विषयों और पांच संवेदनाओं के रूप में करता है। जागृत होने पर ऊर्जा का प्रयोग मनुष्य तीन ईश्नाओं और उपकार में करता है।  

  
### प्रश्न: चार विषयों के लिए क्या "ज्ञान" शब्द का प्रयोग उचित है?
  
उत्तर: ज्ञान के बिना प्रवृत्ति नहीं है। विषयों के ज्ञान से ही विषयों में प्रवृत्ति है। उसी तरह संवेदनाओं के ज्ञान से संवेदनाओं में प्रवृत्ति है। ईश्नाओं के ज्ञान से ईश्नाओं में प्रवृत्ति है। उपकार के ज्ञान से उपकार में प्रवृत्ति है। ज्ञान के चार स्तर हैं। जिस स्तर के ज्ञान को अपनाते हैं, उसी की व्याख्या अपने जीने में करने लगते हैं। विषयों में प्रवृत्ति और संवेदनाओं में प्रवृत्ति जीव-चेतना की सीमा है। ईश्नाओं में प्रवृत्ति और उपकार में प्रवृत्ति से मानव-चेतना की शुरुआत है।  
  
पांच संवेदनाएं और चार विषय - यह जीव-चेतना की सीमा है। तीन ईश्नाओं पूर्वक जीने से मानव-चेतना की शुरुआत है। इसमें संवेदनाएं नियंत्रित रहती हैं। जीव-चेतना में संवेदनाएं नियंत्रित नहीं रहती हैं। इतना ही अंतर है। मानव चेतना से उपकार की शुरुआत है।  
  
मानव चेतना सहज ज्ञान को मध्यस्थ-दर्शन में प्रतिपादित किया गया है। जिससे सह-अस्तित्व स्वरूपी अस्तित्व दर्शन ज्ञान, जीवन ज्ञान, और मानवीयता पूर्ण आचरण ज्ञान में पारंगत होना और प्रमाणित होना संभव है। जिससे ज्ञान सम्मत विवेक और विवेक सम्मत विज्ञान पूर्वक जीना होता है।  
  
व्यापक वस्तु के प्रतिरूप का नाम है - "ज्ञान"। मानव में ऊर्जा-सम्पन्नता ज्ञान के रूप में है। व्यापक वस्तु ही मानव द्वारा "ज्ञान" के नाम से प्रकाशित होता है। व्यापक वस्तु को जो हम अभिव्यक्त कर सकते हैं, संप्रेषित कर सकते हैं, आचरण में ला सकते हैं - उसका नाम है "ज्ञान"। ज्ञान के चार स्तर बताये हैं - जीव-चेतना, मानव-चेतना, देव-चेतना, और दिव्य-चेतना। जीव-चेतना से मानव-चेतना श्रेष्ठ है। मानव-चेतना से देव-चेतना श्रेष्ठतर है। देव-चेतना से दिव्य-चेतना श्रेष्ठतर है। जिस स्तर पर आप जीना चाहें - जियें! हमारा कोई आग्रह नहीं है - आप ऐसे ही जियें।

\- बाबा श्री नागराज शर्मा के साथ संवाद पर आधारित (अप्रैल २०१०, अमरकंटक)  
  
आभार - प्रवीण, आतिशी, अशोक

## जीना और भाषा

सार रूप में हम जीते हैं, सूक्ष्म सूक्ष्मतम विस्तार में हम सोचते हैं। हर व्यक्ति में यह अधिकार बना है। विश्लेषण रूप में जीना नहीं होता। विश्लेषण भाषा है। जीना सार है, चारों अवस्थाओं के साथ नियम-नियंत्रण-संतुलन पूर्वक जीना होता है। समाधान तो इस सार रूप में जीने में ही होता है। सूचना सूक्ष्मतम विस्तार में रहता है। अनुभव के आधार पर हम सूक्ष्मतम विस्तार में विश्लेषण करने योग्य हो जाते हैं। प्रयोजन के साथ यदि भाषा को जोड़ते हैं तो भाषा संयत हो जाती है। प्रयोजन को छोड़ कर हम भाषा प्रयोग करते हैं, तो हम बिखर जाते हैं।  
  
जीना समग्र है। एक व्यक्ति का "समग्रता के साथ जीना" जागृत-परंपरा की शुरुआत है। समग्रता के साथ जीने में उसके विपुलीकरण की सामग्री बना ही रहता है। पहले जीना है, फिर उसको भाषा के साथ फैलाना है। जीने के लिए जितनी भाषा चाहिए, उतनी भाषा पहले। उसके बाद विस्तार के लिए आगे और भाषा है - जैसे, दार्शनिक-भाषा, विचार-भाषा, शास्त्र-भाषा, संविधान-भाषा। इन चार स्तरों पर भाषा का प्रयोग है। यह सब भाषा अध्ययन की सामग्री बनता है। जीना सार रूप में ही होता है। चारों अवस्थाओं के साथ संतुलित रूप में जीना होता है।
  
\- बाबा श्री नागराज शर्मा के साथ संवाद पर आधारित (अप्रैल २०१०, अमरकंटक)  
  
आभार - प्रवीण, आतिशी, अशोक

## पुनर्विचार की आवश्यकता 

मानव जाति ने व्यापार और नौकरी में विश्वास को ढूँढने का प्रयास किया - जबकि व्यापार और नौकरी जिम्मेदारी लेने से मुकरा हुआ है। नौकरी भी व्यापार के लिए ही है। व्यापार और नौकरी द्वारा सुविधा-संग्रह की तलाश है। इससे पहले मानव-जाति में कुछ लोग भक्ति-विरक्ति की तलाश में थे, और उनका सम्मान करते हुए बाकी लोग थे। अब भक्ति-विरक्ति छूट गया - और अब सभी के सभी सुविधा-संग्रह के दरवाजे पर खड़े हैं। नौकरी और व्यापार में विश्वास को ढूँढने का प्रयास कर रहे हैं। इन प्रयासों के चलते ही धरती बीमार हो गयी, प्रदूषण छा गया। अब पुनर्विचार की आवश्यकता है।  
  
पुनर्विचार का मूल आधार बना - धरती का बीमार होना। इस धरती पर इतने समुदाय हैं, और किसी भी समुदाय के पास सर्व-शुभ के लिए सूत्र-व्याख्या नहीं है। सबके लिए शुभ जिससे हो ऐसी सूत्र-व्याख्या चाहिए या नहीं चाहिए? - इस संवाद के उत्तर में सबका यही उत्तर आता है - चाहिए! इस धरती पर रहने के लिए धरती को स्वस्थ रखना है, या नहीं रखना है? - इसका उत्तर भी सबका यही आता है - रखना है! सर्व-मानव के साथ जुड़ा यह प्रश्नोत्तर है। सर्व-मानव के लिए "आगे की सोच" के लिए विकल्प की आवश्यकता है।  
  
पुनर्विचार के लिए मूल मुद्दा है - सर्व-शुभ के सूत्र को पहचानना। दूसरे - अपराध-मुक्ति के सूत्र को पहचानना।  
  
सर्व-शुभ के मूल में ज्ञान-विवेक-विज्ञानं को तय करने की आवश्यकता है। इसका शिक्षा-विधा में, विचार-विधा में, व्यव्हार-विधा में, और व्यवस्था-विधा में क्या स्वरूप होगा - इसको समझने के बाद उसको संप्रेषित करने की आवश्यकता है। इतना सब यदि हम कर पाते हैं, और उसको संप्रेषित कर पाते हैं - तभी वह विकल्प होगा!
\- बाबा श्री नागराज शर्मा के साथ संवाद पर आधारित (अप्रैल २००६, अमरकंटक)

## सम्बन्ध और जीवन

मानव को इन्द्रियों से कुछ ज्ञानार्जन होता है, और कुछ ज्ञानार्जन उसको समझने से होता है.  जो ज्ञानार्जन होता है, उसको वह क्रियान्वित करता है.

शब्द, स्पर्श, रूप, रस, गंध इन्द्रियों के सन्निकर्ष होने पर इनका संकेत मेधस में पहुँचता है.  मेधस में एक कम्पन या तरंग होता है जिससे ज्ञानेन्द्रियों में क्या हुआ इसका ज्ञानार्जन या ज्ञानोदय जीवन में होता है.  उस ज्ञानार्जन को जब मेधस में प्रसारित करता है तो शरीर द्वारा क्रिया का संपादन होता है.  

इन्द्रियों से ज्ञानार्जन और निर्वाह की इतनी ही सीमा है.  जैसे - सम्बन्ध का ज्ञान इन्द्रियों से नहीं होता.  यह "समझ" में आता है.  जीवन का संबंधों से, प्रयोजनों से व्यंजित होना = साक्षात्कार होना, बोध होना, अनुभव होना.  ये व्यंजना जीवन में हो जाने पर हम उसको आवश्यकता अनुसार समाधान स्वरूप में प्रमाणित करते रहते हैं.  समझ और व्यवहार के बीच मधुरिम स्थिति का नाम है - समाधान.

प्रत्येक एक सम्पूर्णता से जुड़ा है.  एक परमाणु अंश अनेक परमाणु अंशों से जुड़ा है.  एक अणु अन्य अणुओं से जुड़ा है.  एक जीवन अन्य जीवनों से जुड़ा है.  एक सौरव्यूह अनेक सौरव्यूहों से जुड़ा है.  एक के साथ एक मिलके ये परस्पर नियंत्रित हैं और व्यवस्था को प्रमाणित कर रहे हैं.  यह ज्ञान जीवन में "समझ" स्वरूप में प्रतिष्ठित होता है.  

  

 एक मानव का दूसरे मानव के साथ सम्बन्ध है.  जैसे - भाई सम्बन्ध.  भाई सम्बन्ध का अर्थ है - परस्पर अभ्युदय के लिए यत्नशील, प्रयत्नशील, कार्यशील.  यह इसका मूल स्वरूप है.  इस सम्बन्ध की पहचान के लिए ज्ञानेन्द्रियों और कर्मेन्द्रियों का कोई वास्ता नहीं है.  यद्यपि सम्बन्ध का निर्वाह करते समय ज्ञानेन्द्रियों/कर्मेन्द्रियों का उपयोग है.  

  

जीवन और शरीर का भी सम्बन्ध है - जिससे जीवन को संवेदनाओं का ज्ञान होता है.  जीवन यदि शरीर के आधार पर संबंधों को पहचानता है तो अच्छा लगते तक उस "सम्बन्ध" को पहचानता है.  जीवन के आधार पर संबंधों को पहचानता है तो उन संबंधों के प्रयोजनों को जानता है, मानता है, फिर पहचानता है.  जीवन द्वारा सम्बन्ध को जानने, मानने और पहचानने में इन्द्रियों का उपयोग नहीं है.  जीवन में ही सम्बन्ध को पहचानने का सामर्थ्य है. जीवन इन्द्रियों (शरीर) द्वारा निर्वाह करते समय व्यवहार में संबंधों के पहचाने होने का गारंटी दिला देता है!  संबंधों को जानने, मानने और पहचानने के बाद व्यवहार में मूल्यों का निर्वाह स्वयंस्फूर्त होता है.

\- श्री ए नागराज के साथ संवाद पर आधारित (सितम्बर १९९९, आन्वरी)

## समाधान = भय मुक्ति

समाधान मानव की एक मूलभूत आवश्यकता है.  भय से मुक्ति मानव की एक मूलभूत आवश्यकता है.  ये दोनों होने के बाद हम समृद्धि के पास आते हैं.  ये तीनो मिलने के बाद सहअस्तित्व प्रमाणित होता है.  मानव का सदा-सदा प्राकृतिक और नैसर्गिक स्वरूप में जीने का यही स्वरूप है.  मानव द्वारा इसको पहचानने की व्यवस्था है.  पहचान करके इसको निर्वाह करने की व्यवस्था है.  पहचानने पर मानव समझदार हो जाता है.

  

जैसे - एक परमाणु दूसरे परमाणु को पहचान कर अणु स्वरूप में हो जाता है, एक अणु दूसरे अणु को पहचान कर अणु रचित रचनाएँ हो जाते हैं, एक प्राणकोषा दूसरे प्राणकोषा को पहचान कर विविध प्रकार की प्राणावस्था की रचनाएँ हो जाते हैं, एक ईंट के दूरी ईंट को पहचानने की विधि से सीधा दीवार हो जाता है - इसी प्रकार अस्तित्व में हरेक वस्तु, हरेक रचना एक दूसरे को पहचानने के क्रम में रखी है.  

  

मनुष्य भी इसी क्रम में अस्तित्व में एक वस्तु है.  मनुष्य का दूसरे मनुष्य को पहचानने के क्रम में ही सही-गलती होती है.  मनुष्य की चाहत को यदि उससे पूछते हैं तो वह 'सही' का ही पक्ष लेता है.  'सही' को यदि पहचानना है तो सऊर से पहचाना जाए.

  

हर मनुष्य समाधान चाहता है, इसलिए समाधान से जुड़ा जाए.  हर मनुष्य भय से मुक्ति चाहता है, इसलिए अभयता से जुड़ा जाए.  हर मनुष्य समृद्धि को चाहता है, इसलिए समृद्धि से जुड़ा जाए.  अस्तित्व सहज विधि से हम सहअस्तित्व में हैं - इसलिए सहस्तित्व से जुड़ा जाए.  समाधान, समृद्धि, अभय और सहअस्तित्व - ये चार विधि से मानव के सुखी होने की संभावना है.  इसको प्रयोग करना है या नहीं करना है - यह हर व्यक्ति को निर्णय लेना है.  प्रयोग करेंगे तो समझदार होंगे.  प्रयोग नहीं करेंगे तो समझदार होंगे नहीं.

  

समझना वस्तु के रूप में ही होगा, भाषा के रूप में नहीं.  समाधान वस्तु के रूप में क्या है?  भय मुक्ति वास्तव में या वस्तु के रूप में क्या है?  भय मुक्ति विश्वास है - और उसका धारक-वाहक मानव है.  सदा-सदा वर्तमान में विश्वास रखना ही मानव के लिए भय मुक्ति का प्रमाण है.  भय मुक्त विधि से मानव एक दूसरे से मिलेंगे तभी उनके सुखी होने की संभावना है.  भयभीत हो कर एक दूसरे से मिलेंगे तो सुख की संभावना दूर दूर तक नहीं है.  

  

मनुष्य को समाधान, समृद्धि, अभय और सहअस्तित्व चाहिए.  इन चारों को अपने में संजो कर रखने के लिए मूल मन्त्र समझदारी है.  समझदारी के साथ ईमानदारी वर्तता है तो ये चीजें अपने में आने लगती हैं.  उसके साथ जिम्मेदारी लेने से प्रमाणित होने के और पास हो जाते हैं.  फिर भागीदारी करने पर प्रमाणित हो ही जाते हैं.
\- श्री ए नागराज के साथ संवाद पर आधारित (सितम्बर १९९९, आन्वरी)

## समझदारी के साथ ईमानदारी

सहअस्तित्व समझ में आए बिना, जीवन समझ में आए बिना - मनुष्य का जीना तो बनेगा नहीं! समझदार होना है, फ़िर समझदारी को जीने में प्रमाणित करना है - इतनी सी बात है। जीवन-जागृति मनुष्य-परम्परा में ही प्रमाणित होती है। मानव परम्परा में यह चार जगह पहुँचता है - आचरण, शिक्षा, संविधान, व्यवस्था। इन चार जगह में यदि जीवन जागृति पहुँचा, तो मानव परम्परा प्रमाणित हुआ।

अभी इस प्रस्ताव पर आधारित व्यवस्था बनी नहीं है, इसलिए "प्रवर्तनशील" होने की आवश्यकता है। प्रवर्तनशील होना = दूसरों तक इस बात को पहुंचाने के लिए प्रयासरत होना। व्यवस्था हो जाने के बाद "स्वभावशील" होना बनेगा। स्वाभाविक रूप में एक पीढी अपनी समझदारी को आगे पीढी को अर्पित करेगा।

### प्रश्न: क्या स्वयं अनुभव होने से पहले दूसरों को समझाने निकल पड़ने में कोई परेशानी नहीं है? क्या ऐसा करने से स्वयं के अध्ययन से ध्यान बंटने की सम्भावना नहीं है?

उत्तर: "सम्भावना" के अर्थ में आपकी बात सुनने योग्य है, सोचने योग्य है। उसके साथ यह भी देखने की जरूरत है - मनुष्य व्यक्त होता ही है। छुप कर रहने में कोई मनुष्य राजी नहीं है। मनुष्य जैसा और जितना समझता है, उतना व्यक्त होता ही है। जिसकी जितनी और जैसे व्यक्त होने की प्रवृत्ति है, वह उतना और वैसे व्यक्त होता ही है। उसके साथ ईमानदारी जुडी ही रहती है।  
  
समझ के इस प्रस्ताव को लेकर ईमानदारी के साथ ही चला जाता है, या चलना पड़ता है। बेईमानी इस बात के साथ टिक नहीं पाता है। टिकता भी है तो क्षणिक रूप में।

  

हमारा लक्ष्य है - अनुभव का जीने में प्रमाणित होना। अभी हम जहाँ हैं - वह हमारी आज की यथा-स्थिति है। लक्ष्य और यथा-स्थिति - इन दोनों के प्रति स्पष्ट हुए बिना आगे बढ़ने का कोई स्पष्ट कार्यक्रम बनता नहीं है।

  

अधूरे में कोई प्रयोजन सिद्ध नहीं होता।

  

फ़िर भी जो इस रास्ते पर जो जितना प्रवर्तनशील है, उसके लिए वह धन्यवाद का पात्र है। प्रवर्तन-शील होने की चार stages बनी। इन चार stages में (इस बात से जुड़े) सभी हैं।

  
(१) प्रस्ताव की सूचना देने में प्रयासरत होना।

(२) पढाने के लिए प्रयासरत होना।

(३) समझाने के लिए प्रयासरत होना।

(४) प्रमाणित करने के लिए प्रयासरत होना।

  

सूचना दिया, उससे भी व्यवस्था बनने के लिए गति में कुछ योगदान हुआ। जो आज सूचना ही देता है, कल उसकी पढने में प्रवृत्ति बनती है। जो आज पढाता है, उसकी कल समझने में प्रवृत्ति बनती है। जो आज समझाता है, कल उसकी प्रमाणित करने की प्रवृत्ति बनती है। इस तरह एक से एक कडियाँ जुडी हैं।

प्रमाण परम है। प्रमाण के बाद परम्परा बनती ही है। यह बात सही है - प्रमाण के बिना परम्परा नहीं है।  इस बात में जीवन विद्या परिवार में सभी सहमत हैं.  निष्ठा की स्थिति जरूर लोगों की अलग अलग है.  इसको आंकलित किया जा सकता है. सार्वभौम व्यवस्था में परिवार से विश्व-परिवार तक जीने की व्यवस्था है.  समाधान समृद्धि पूर्वक जिए बिना कोई विश्वपरिवार में भागीदारी नहीं करेगा, चोरी ही करेगा!  समझने के बाद आदमी चोरी कर नहीं सकता.  समझदारी से समाधान संपन्न होने पर समृद्धि भावी हो जाती है.  
  
व्यवस्था का पूरा ढांचा-खांचा दरिद्रों का नहीं है.  व्यवस्था समाधान-समृद्धि संपन्न व्यक्तियों से बनती है.  समाधान-समृद्धि के बिना एक भी आदमी व्यवस्था में जियेगा नहीं.

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

### मानव जाति एक है, मानव धर्म एक है

भौतिकवादी ऐसा बताते हैं - मानव की शरीर रचना के आधार पर उसके गुणों का प्रकाशन होता है.  रचना (रूप) के आधार पर गुण होता है - ऐसा वे मानते हैं.  यह सर्वथा गलत सिद्ध हो गया.  ऐसा कोई कार्य नहीं है जो एक नस्ल वाला आदमी कर सकता हो पर दूसरे नस्ल वाला आदमी न कर सकता हो.  ऐसा कोई उपलब्धि नहीं है जो एक नस्ल वाला आदमी पा सकता हो पर दूसरे नस्ल वाला आदमी न पा सकता हो.  ऐसा कोई समझ नहीं है जो एक नस्ल वाला आदमी समझ सकता हो पर दूसरे नस्ल वाला आदमी न समझ सकता हो.  मानव में रंग और नस्ल की भिन्नता मिलती है, यह बात तो सही है लेकिन जो कुछ भी एक आदमी कर सकता है, पा सकता है, समझ सकता है - उसको सभी नस्ल वाले, रंग वाले, सम्प्रदाय वाले पा सकते हैं.  कोई सम्प्रदाय, रंग या नस्ल "विशेष" नहीं है.  अतः सभी रंग, नस्ल, संप्रदाय वाले समझदार हो सकते हैं, ईमानदार हो सकते हैं, जिम्मेदार हो सकते हैं, भागीदार हो सकते हैं.  किसी भी तरह का पुरोहितवाद या आरक्षणवाद मानव जाति की छाती का पीपल ही होगा.  

इन सभी नजीरों के आधार पर हम निर्णय पर पहुँच सकते हैं कि "मानव जाति एक है".

  

मानव जाति एक है - इसी आधार पर मानव धर्म के एक होने को भी हम पहचान सकते हैं.  मानव धर्म सुख है.  सभी रंग, नस्ल, सम्प्रदाय वालों में सुखी होने का आशय (चाहना) समान रूप से निहित है.   गर्भाशय में रंग और नस्ल के आधार पर शरीर बनता है.  सुखी होने का आशय जीवन में निहित है.  रंग-नस्ल शरीर के साथ है, जीवन के साथ नहीं.

  

अतः सभी मानवों के सुखी होने की विधि को हम पहचान सकते हैं और उसका लोकव्यापीकरण कर सकते हैं.

\- श्री ए नागराज के साथ संवाद पर आधारित (आन्वरी आश्रम, १९९९)

### स्थिति गति

स्थिति = होना

गति = रहना

  
मिट्टी से लेकर मनुष्य तक किसी भी वस्तु को आप देख लीजिये - उसका "होना" देखा जाता है, उसका "रहना" पाया जाता है। सभी जड़-चैतन्य प्रकृति का होना-रहना पाया जाता है। मनुष्य का नियति-विधि से प्रगटन-क्रम में धरती पर "होना" देखा जाता है। मनुष्य के अभी तक के इतिहास में उसका जीव-चेतना विधि से "रहना" पाया जाता है।  
  
मिट्टी का होना-रहना देख कर मनुष्य का मानवीयता स्वरूप में रहना बनेगा नहीं। मिट्टी का होना-रहना मानव के लिए अनुकरणीय नहीं है। जानवर का होना-रहना मनुष्य के लिए अनुकरणीय नहीं है। मनुष्य-प्रकृति जीव-संसार के बाद धरती पर प्रगट हुआ। मनुष्य-प्रकृति ने अपनी मौलिकता को अभी तक पहचाना नहीं है। मनुष्य-प्रकृति जब अपनी मौलिकता को पहचानेगा तभी मानव-चेतना विधि से जियेगा। मनुष्य की मौलिकता "मानवीयता" ही है। मनुष्य-प्रकृति द्वारा अपनी मौलिकता को पहचान कराने के लिए ही मध्यस्थ-दर्शन के अध्ययन का प्रस्ताव है।

\- बाबा श्री नागराज शर्मा के साथ संवाद पर आधारित (दिसम्बर २००९, अमरकंटक)

## यांत्रिकता या अनुभव

आचरण ही नियम है। नियम प्राकृतिक हैं। मनुष्येत्तर प्रकृति स्वाभाविक रूप में निश्चित आचरण करती है। मनुष्य के आचरण की निश्चयता के स्वरूप को सर्व-देश में समान रूप से पहचान पाना अभी तक संभव नहीं हुआ। मनुष्य अपने आचरण को समझदारी पूर्वक ही "सुनिश्चित" कर सकता है। समझदारी के बिना मनुष्य का आचरण "अनिश्चित" ही रहता है।
  
**मानवीयता पूर्ण आचरण "यांत्रिकता" है या "अनुभव" है?**
  
यांत्रिकता से आशय है जो तर्क द्वारा ही सीमित हो। अनुभव तर्क की सीमा में नहीं है। तर्क अनुभव तक पहुँचने के लिए सहायक है।  
  
यथार्थता, वास्तविकता, और सत्यता जब अनुभव में आता है तब मानवीयता पूर्ण आचरण होता है। इसके पहले नहीं होता। उससे पहले जो "अच्छा लगता है" उसमें लगे रहते हैं, "अच्छा होना" छुटा रहता है।  
  
"अच्छा होना" अनुभव में आता है। "अच्छा लगना" यांत्रिकता में आता है।  
  
यांत्रिकता पांच ज्ञानेन्द्रियों के क्रियाकलाप और जीवन में साड़े चार क्रिया या चित्रण तक ही पहुँचता है।  
  
अनुभव में "अच्छा होना" ही होता है, दूसरा कुछ होता ही नहीं है।  
  
ज्ञानावस्था का मानव ही ज्ञान में अनुभव कर सकता है।  
  
ज्ञान तर्क-संगत होता है, पर ज्ञान तर्क नहीं है। ज्ञान तर्क को संतुष्टि देता है, पर ज्ञान तर्क नहीं है।  
  
तर्क यांत्रिकता तक पहुँचता है, ज्ञान अनुभव तक पहुँचता है।  
  
मानवीयता पूर्ण आचरण जीवन में दसों क्रियाओं के साथ होता है। मानवीयता पूर्ण आचरण ज्ञान-मूलक होता है। ज्ञान अनुभव-मूलक होता है। अनुभव मूलक विधि से प्रमाण होता है।  
  
प्रमाण का ही परंपरा बनता है। उसी से ही मत-भेद मुक्ति होता है, अपराध-मुक्ति होता है, भ्रम-मुक्ति होता है, अपने-पराये से मुक्ति होता है।  
  
अनुभव ज्ञान-सम्मत है। यांत्रिकता तर्क-सम्मत है।  
  
मनुष्य के सारे तर्क की पहुँच "अच्छा लगने" और "बुरा लगने" तक ही है। ज्ञान (अनुभव) की पहुँच "अच्छा होने" से लेकर "अच्छा रहने" तक है।  
  
अनुभव है - अनुक्रम से स्वीकृति बनना। अनुक्रम है - सह-अस्तित्व में विकास-क्रम, विकास, जागृति-क्रम, जागृति। विकास-क्रम, विकास, जागृति-क्रम, और जागृति ये सह-अस्तित्व स्वरूपी अस्तित्व में हैं। इनको मनुष्य स्वीकारता है, अनुभव करता है। स्वीकृति होने का प्रमाण आचरण में होता है, या आचरण ध्रुवीकृत होता है - जिसको कहा "मानवीयता पूर्ण आचरण"। जिसको प्रमाणित करने का स्वरूप है - "समाधान, समृद्धि"। मैं स्वयं समाधान-समृद्धि पूर्वक जीता हूँ।  
  
मानवीयता पूर्ण आचरण जब परंपरा में आता है तो "निरंतरता" को प्राप्त करता है। मानवीयता पूर्ण आचरण की निरंतरता का स्वरूप है - "अखंड समाज और सार्वभौम-व्यवस्था"। क्या उचित है? आप ही सोचिये। यह किसी के ऊपर आरोप नहीं है, न किसी का पक्ष है, न विपक्ष है।  
  
इस ढंग का तर्क, इस ढंग का बात-चीत, इस ढंग का संवाद क्या भौतिकवादी विधि से हो पाता है? क्या ऐसा आदर्शवादी विधि से हो पाता है?  
  
इस प्रस्तुति के आगे बेसिर-पैर का तर्क चलेगा नहीं। सारे विश्व के ७०० करोड़ आदमी मिल करके ताकत लगा लें फिर भी इस प्रस्ताव के "ठोस-पन" को हिला नहीं पायेंगे। यह उपलब्धि इतनी "ठोस" होने के आधार पर ही मैंने विश्वास किया कि यह मानव-जाति का सम्पदा है। हर मोड़-मुद्दे पर यह समाधान प्रस्तुत कर सकता है, यह विश्वास होने पर मैंने संसार के साथ जूझना शुरू किया। उसी क्रम में आज आप के सामने पहुंचे हैं।

\- बाबा श्री नागराज शर्मा के साथ संवाद पर आधारित (दिसम्बर २००९, अमरकंटक)

## नियम, नियंत्रण, संतुलन

नियति विधि से "नियम" है। आचरण ही नियम है। ज्ञान को प्रमाणित करने वाला "मानवीयता पूर्ण आचरण" ही मानव के लिए "नियम" है। मानव "मानवत्व" हासिल करके ही मानवीयता पूर्ण आचरण (नियम) को कर सकता है। उसके पहले नहीं। मानवत्व से पहले मनुष्य "एक जाति" का होते हुए, "एक धर्म" का होते हुए भी भिन्न-भिन्न आचरण करता है। शरीर-मूलक विधि से सोचने पर सभी मनुष्यों को एक जाति और एक धर्म के रूप में पहचानना संभव नहीं है। शरीर मूलक सोच "भोग" और "संघर्ष" की ओर ही ले जाती है। भोग के लिए शरीर मूलक सोच "व्यक्तिवाद" बन जाती है। व्यक्तिवाद ही आगे जा कर "सम्मान-वाद" में बदल जाता है। संघर्ष के लिए शरीर मूलक सोच "समुदाय-वाद" बन जाती है।

आचरण की निरंतरता ही "नियंत्रण" है। मानव के सन्दर्भ में आचरण की निरंतरता "जागृति की परंपरा" के स्वरूप में है। एक आदमी मानवीयता पूर्ण आचरण (नियम) को प्रमाणित कर दिया - उससे "नियंत्रण" प्रमाणित नहीं हुआ। पीढी से पीढी यदि मानवीयता पूर्ण आचरण (नियम) अंतरित होता है - तब "नियंत्रण" प्रमाणित हुआ। जैसे - मैं इस समझ को पाया। अपने सभी प्रश्नों के उत्तर को पा कर मैं संतुष्ट हो गया। मेरे अकेले के ऐसे संतुष्ट हो जाने से संसार को मुझसे कोई लाभ नहीं हुआ। यह समझ संसार की सम्पदा है, इसे संसार को सौंपना चाहिए। इसी बात को लेकर मैं जूझ गया। जूझते-जूझते आज यहाँ आपके सम्मुख पहुंचे हैं। 

स्वयं व्यवस्था में होना, समग्र व्यवस्था में भागीदारी करना - यह "संतुलन" है। जैसे - भौतिक-संसार अपने आप में व्यवस्था होते हुए, अगली अवस्था के लिए पूरक है। इसका नाम है - "संतुलन"। धरती पर सम्पूर्ण मानव-जाति का व्यवस्था में होना और मनुष्येत्तर प्रकृति के लिए पूरक होना - यह मानव के लिए संतुलन का मतलब है।
  
\- अनुभव शिविर २०१०, अमरकंटक - बाबा श्री नागराज शर्मा के उदबोधन पर आधारित
