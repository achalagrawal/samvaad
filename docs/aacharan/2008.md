# मानवीयतापूर्ण आचरण(2008)

## अनुभव का प्रमाण परम्परा में ही हो सकता है।

अनुभव का प्रमाण एकांत में नहीं हो सकता। एक व्यक्ति को अनुभव हो गया - लेकिन वह अपने
जैसा दूसरों को नहीं बना पाया, तो उसका कोई प्रमाण नहीं हुआ। परम्परा में प्रमाण होने
का मतलब है अनुभव की व्याख्या का - आचरण में आना, शिक्षा में आना, संविधान में आना, और
व्यवस्था में आना।

अनुभव में दृष्टा-पद प्रतिष्ठा हो जाती है। दृष्टा पद का मतलब है - अस्तित्व जैसा है उसको
वैसा देख पाना। अनुभव का प्रमाण जागृति है। जिसको मानव-चेतना भी कहा है। मानव-चेतना
ही स्वभाव में धीरता, वीरता, उदारता, दया, कृपा, और करुणा है। मानव अपनी
स्वभाव-प्रतिष्ठा में स्थापित होने पर ही व्यवस्था में जी पाता है।

मानवीयता पूर्ण आचरण आज तक किसी ने किया या नहीं? इसके उत्तर में यही कहा जा सकता
है, की यदि किया भी हो तो वह आज तक परम्परा में स्थापित नहीं हुआ। शिक्षा में नहीं
आया। संविधान में नहीं आया। व्यवस्था में व्याख्या नहीं हुआ। मानवीयता पूर्ण आचरण को मूल्य,
चरित्र, और नैतिकता के स्वरूप में व्याख्या विगत के किसी साहित्य में नहीं हुआ।

भक्ति-विरक्ति का मार्ग परिवार संबंधों में अविश्वास से ही शुरू होता है। भौतिकवाद के
मार्ग में तो शुरू से आख़िर तक संघर्ष ही बताया है।

मानवीयता पूर्ण आचरण मन की स्वस्थता का ही स्वरूप है। आदर्शवाद में मनः स्वस्थता न होने
की पीड़ा को व्यक्त तो किया है - लेकिन उपलब्धि की जगह में नहीं पहुँचा पाए। भौतिकवाद
मनः स्वस्थता की कोई बात ही नहीं करता। दोनों के द्वारा मानव की परिभाषा नहीं मिल
पाती।

मध्यस्थ-दर्शन से मानव की परिभाषा मिली - "मनाकार को साकार करने वाला, और मनः
स्वस्थता को चाहने और प्रमाणित करने वाला मानव है।" मानव को जीवन और शरीर का संयुक्त
स्वरूप बताया। जिसमें से जीवन की ४.५ क्रिया पूर्वक मनाकार को साकार करना बन गया।
मनः स्वस्थता का खाका वीरान पड़ा रहा। मनः स्वस्थता की आकांक्षा मानव में है - क्योंकि
मानव सुख-धर्मी है। यह आकांक्षा मध्यस्थ-दर्शन के अध्ययन से पूरी हो सकती है। अध्ययन से
अनुभव तक पहुँचा जा सकता है। अनुभव पूर्वक ही व्यवहार में मूल्य प्रमाणित होते हैं। अनुभव
पूर्वक समाज में चरित्र प्रमाणित होता है। अनुभव पूर्वक व्यवस्था में नैतिकता प्रमाणित होती
है। इस तरह अनुभव का प्रमाण मानव-परम्परा में बहता है।

\- श्री नागराज शर्मा के साथ संवाद पर आधारित (अप्रैल २००८)

## समाधान के बिना समृद्धि का कल्पना भी नहीं किया जा सकता

मध्यस्थ-दर्शन ने मानव-लक्ष्य को समाधान, समृद्धि, अभय, और सह-अस्तित्व के रूप में पहचाना
है। हर मानव का यही लक्ष्य है। समाधान के लिए अध्ययन विधि प्रस्तावित की है।

समाधान, समृद्धि, अभय, और सहअस्तित्व क्रम से मानव द्वारा प्रमाणित होते हैं।
सह-अस्तित्व पहले हो जाए, समाधान बाद में हो जाए यह हो नहीं सकता। समृद्धि पहले हो
जाए - समाधान बाद में हो जाए यह हो नहीं सकता।

व्यक्ति के स्तर पर समाधान प्रमाणित होता है। समाधान प्रमाणित होने का मतलब है - हर
क्यों और कैसे का उत्तर स्वयं में से निर्गमित होने लगना। अनुभव हो जाना = समझदारी =
समाधान सम्पन्नता। समझदारी के लिए ध्यान देना होता है। अनुभव के बाद ध्यान बना ही
रहता है।

परिवार के स्तर पर समृद्धि प्रमाणित होती है। आवश्यकताओं का ध्रुवीकरण परिवार में ही
सम्भव है। निश्चित आवश्यकता के लिए कितना और कैसे उत्पादन करना है, यह निश्चित किया
जा सकता है। अनिश्चित आवश्यकताओं के लिए उत्पादन कितना करना है, यह निश्चित नहीं हो
पाता। समाधान के बिना समृद्धि की कल्पना भी नहीं की जा सकती। श्रम से समृद्धि होती
है।

सम्पूर्ण मानव-जाति के स्तर पर अभय प्रमाणित होता है। जब तक सम्पूर्ण धरती पर सभी
मानवीयता पूर्वक नहीं जीते - तब तक अभय प्रमाणित नहीं हुआ। मध्यस्थ-दर्शन के
लोकव्यापीकरण का सूत्र है - समाधान और समृद्धि। समाधान-समृद्धि प्रमाण के बिना इस
प्रस्ताव का लोकव्यापीकरण नहीं हो सकता। लोकव्यापीकरण शिक्षा विधि से होगा।

चारों अवस्थाओं के साथ सहअस्तित्व प्रमाणित होता है। चारों अवस्थाओं की निरंतरता "रहने"
के रूप में प्रमाणित होना ही सहअस्तित्व प्रमाण है। इसके पहले मनुष्य को समाधान, समृद्धि,
और अभय को प्रमाणित करना होगा।

\- बाबा श्री नागराज शर्मा के साथ संवाद पर आधारित (जून २००८, बंगलोर)

## समझदारी का प्रमाण

किसी आयु के बाद हर व्यक्ति अपने आप को समझदार माना ही रहता है। हर मनुष्य अपने ढंग से
अपने को समझदार मानता है। जैसे कोई कहता है - "मैं समझदार हूँ, इसका प्रमाण है - मेरे
पास पैसा है "। दूसरा कहता है - "मैं समझदार हूँ, इसका प्रमाण है - मैं इस पद पर हूँ।"
तीसरा कहता है - "मैं समझदार हूँ, इसका प्रमाण है - मैं बहुत बलशाली हूँ।" चौथा कहता
है - "मैं समझदार हूँ, इसका प्रमाण है - मैं बहुत रूपवान हूँ।" जबकि ज्यादा पैसा, ऊंचा पद,
या खूब हट्टा-कट्टा होना, या देखने में सुंदर होना - समझदारी का प्रमाण नहीं है। किसी के
पास ज्यादा पैसा हो, वह ज्यादा सुलझा हुआ हो - ऐसा कोई नियम नहीं है। कम पैसा हो,
वह ज्यादा सुलझा हो - ऐसा भी कोई नियम नहीं है। वैसा ही पद, बल, और रूप के साथ भी
है।

मध्यस्थ-दर्शन से निकला : - समझदारी का प्रमाण है - न्याय पूर्वक जी पाना, धर्म पूर्वक
जी पाना, और सत्य पूर्वक जी पाना।

न्याय, धर्म, और सत्य को समझना अध्ययन है। न्याय, धर्म, और सत्य को प्रमाणित करना
समझदारी है।

प्रमाणित करने की इच्छा ही न हो - तो अध्ययन कोई क्यों करेगा? अनुभव-प्रमाण की प्रेरणा
से ही अध्ययन होता है। प्रमाणित करने की इच्छा से ही अध्ययन होता है।

यथास्थिति को बनाए रखने के लिए, और अध्ययन न करने के लिए जितने हमारे सर में बाल हैं,
उतने बहाने हैं। किसी आयु के बाद मनुष्य के बाद सच्चाई से दूर भागने के अनगिनत बहाने बन
जाते हैं। साथ ही, किसी आयु के बाद अपने संस्कार-वश ही सच्चाई को शोध करने की भी कुछ
लोगों में इच्छा रहती है। वह जो भाग है - उसी के साथ मैं और आप जुड़ रहे हैं। सच्चाई को
शोध करने की इच्छा वाले लोग ही मेरे पास आते हैं। नहीं तो कोई आता नहीं है।

फ़िर सत्य के शोध के पक्ष में हमारी चर्चा में निकला - सत्य को शोधा नहीं जाता। सत्य को
समझा जाता है। शोधा जाता है - बेवकूफी को। बेवकूफी को छान कर अलग कर दिया जाता है।
सत्य को समझा जाता है। सह-अस्तित्व स्वरूपी सत्य हमको सभी को प्राप्त है। प्राप्त वस्तु
को क्या शोधा जाए? अभी तक की आवाज था - "सत्य को खोजेंगे!" अब यह आया - सत्य हमको
प्राप्त है, उसका हमको अनुभव करना है। व्यापक वस्तु और एक-एक वस्तु साथ-साथ हैं , यह
अनुभव में आना।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## ईश्नाएं और उपकार

मानव चेतना में तीनो ईश्नाओं के साथ मनुष्य जीता है। ये तीन ईश्नायें हैं: -

(१) पुत्तेष्णा

(२) वित्तेष्णा

(३) लोकेषणा

पुत्तेष्णा = जन बल कामना ( मानव परम्परा के धरती पर बने रहने के लिए वंश-वृद्धि के लिए
कामना पुत्तेष्णा है।)

वित्तेष्णा = धन बल कामना ( परिवार के समृद्धि पूर्वक जीने के लिए प्राकृतिक सम्पदा पर
श्रम नियोजन से धन की कामना वित्तेष्णा है।)

लोकेषणा = यश बल कामना ( अपने अच्छे कार्यों के लिए लोगों में अपनी पहचान के लिए कामना
लोकेषणा है। )

मानव परम्परा को ज्ञान-संपन्न बनाना ही उपकार है। दूसरे शब्दों में समझे हुए को समझाना,
सीखे हुए को सिखाना, और किए हुए को कराना ही उपकार है।

मानव चेतना में तीन ईश्नाओं के साथ मनुष्य उपकार करता है। देव-चेतना में लोकेषणा के साथ
उपकार करता है। दिव्य-चेतना में केवल उपकार करता है।

ईश्नाओं के बिना मानव-परम्परा कैसे होगा? मानव-परम्परा के बने रहने के लिए पुत्तेष्णा,
वित्तेष्णा, और लोकेषणा आवश्यक हैं।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## प्रामाणिकता के आधार पर ही न्याय, धर्म, और सत्य है

प्रामाणिकता के आधार पर ही न्याय है, धर्म है, सत्य है। अनुभव के कोई gradations नहीं
हैं। अनुभव पूरा ही होता है। अनुभव में परिवर्तन नहीं है। जब कभी न्याय समझ में आता है -
धर्म और सत्य भी समझ में आते हैं। धर्म और सत्य के बिना न्याय प्रमाणित होता नहीं है। सत्य
की रोशनी में ही धर्म प्रकाशित होता है, न्याय प्रकाशित होता है, सत्य तो स्वयं
प्रकाशित है ही।

मानव चेतना विधि से हम तीन ईश्नाओं के साथ जीते हैं - तब हम न्याय प्रधान विधि से जीते
हैं। साथ ही धर्म और सत्य को प्रकाशित करते रहते हैं। उपकार करते रहते हैं। प्रधान रूप में
तीन ईश्नायें ही रहती हैं। तीनो ईश्नाओं को लेकर के उपकार करते हैं।

उसके बाद देव-मानव पद में वित्तेष्णा और पुत्तेष्णा को गौण करके लोकेश्ना को लेकर चलते हैं।
इस प्रकार देव-मानव धर्म-प्रधान विधि से न्याय और सत्य को प्रमाणित करता है। सत्य
प्रमाणित करने का मतलब है - उपकार करना।

दिव्य-मानव उपकार प्रधान विधि से धर्म और न्याय को प्रमाणित करता है।

मानव-जाती का उद्धार (तरन-तारण) इसी विधि से है। इससे किसको क्या तकलीफ है?

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## पिछली पीढी के प्रति कृतज्ञता और सम्मान का आधार क्या हो?

प्रश्न: अपनी पिछली पीढी (माता-पिता आदि) के प्रति कृतज्ञता और सम्मान का ठोस आधार
क्या हो?

उत्तर: हमारे माता-पिता ने हमको यह शरीर दिया (जन्म दिया) - इस अर्थ में हम उनके
प्रति कृतज्ञ हो सकते हैं। दूसरे - वे जैसे भी रहे हों, हमारे अच्छे होने के लिए वे सदा आशा
बनाए रखे - इसके लिए हम उनके प्रति कृतज्ञ हो सकते हैं। ये दोनों मौलिक बातें हैं। ये टलने
वाली बातें नहीं हैं। तीसरे - बचपन में वे हमारी सेवा किए हैं, उसके लिए हम उनके प्रति
कृतज्ञ हैं।

इन तीन बिन्दुओं को क्या मिटाया जा सकता है? इनके लिए केवल कृतज्ञ ही हुआ जा सकता है।
इस तरह हमको पिछली पीढी के प्रति कृतज्ञ होने का स्त्रोत मिल गया।

सम्मान करने के बारे में - हमारे अभिभावक हमारा शुभ ही चाहते रहे हैं, उन्होंने मेरा अशुभ
नहीं चाहा है, इस आधार पर हम उनका सम्मान कर सकते हैं। इसमें किसको क्या तकलीफ है?

बुजुर्गों को हम सिखाने-समझाने की बात स्वप्न में भी न सोचा जाए! हमसे कोई बुजुर्ग सीखेगा
नहीं। हमारे पिताजी हमसे तो सीखने वाले नहीं हैं। पिताजी का हम सम्मान कर सकते हैं, वे
हमारा शुभ चाहते रहे - इस आधार पर।

अभी आज की शिक्षा प्राप्त बच्चों का सोच ऐसा जाता है - हमारे बुजुर्गों ने अपने व्यसन के
अर्थ में संतान को पैदा किया! यहाँ ले गए। "आधुनिक" विज्ञान संसार ने हमको यहाँ ला कर
खड़ा कर दिया है। इसमें क्या न्याय होगा - आप बताओ? बहुत कष्ट-दायक बात है न यह? ऐसे
कष्ट-दायक कसौटी पर जाने के बाद हमारा जगह कहाँ है? क्या करना चाहिए, क्या नहीं
करना चाहिए? इस मानसिकता से सोचने पर बुजुर्गों की सेवा करने के स्थान पर उनसे घृणा
करना बनता है। जबकि सह-अस्तित्व वादी विधि से कैसे आसानी से कृतज्ञता और सम्मान मूल्यों
के अर्थ में अपने बुजुर्गों की सेवा करने का रास्ता निकल जाता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## प्रमाण के बिना परम्परा नहीं है।

हर मनुष्य कल्पनाशीलता और कर्म-स्वतंत्रता के अधिकार से संपन्न है। उस आधार पर मनुष्य
स्वाभाविक रूप में सुखी होना चाहता है। जागृति के बिना सुखी होना बनता नहीं है। तो सुखी
होने के लिए जीवन बार-बार शरीर-यात्रा आरम्भ करता है। जब शरीर-यात्रा में यह प्रयोजन
प्रमाणित नहीं होता तो दुखी होता है।

अब आपके सामने स्वयं की जागृति को पहचानने के लिए एक प्रस्ताव आ गया है। इसके पहले अभी
तक कोई प्रस्ताव नहीं है जो शिक्षा विधि से आया हो। इससे पहले विगत में कहा था -
"साधना विधि से कल्याण होता है।" - वह व्यक्ति के साथ ही चला गया। साधना विधि से
जो भी उपलब्धि हुआ - वह मानव परम्परा को नहीं पहुँचा। कोई व्यक्ति भी पहुँचा था या
नहीं - इसका भी कोई प्रमाण नहीं हुआ। हम मानते रहे - वह बात अलग है।

जागृति के लिए पुरुषार्थ ( पुरुषार्थ = जागृति के लिए हम जो भी प्रयास करते हैं। )

जागृति के बाद परमार्थ (परमार्थ = जीने में प्रमाण प्रस्तुत करना। )

प्रमाण के बिना परम्परा नहीं है। मूल्यांकन का आधार प्रमाणित होना ही है।

जागृति मनुष्य को प्राप्त करना अभी शेष है - इस कमी को मानव हर शरीर यात्रा पर्यंत
महसूस किया रहता है कि असफल रहे। उसका कारण है - मनुष्य परम्परा में जागृति का न
रहना। इसलिए मानव-परम्परा में जागृति के स्त्रोत को जोड़ने की आवश्यकता है। इसका मतलब
जागृति को - आचरण में, व्यवस्था में, संविधान में, और शिक्षा में विधि को स्थापित किया
जाए। इन चारों जगह पर परम्परा बनने के स्वरूप में बना दिया जाए। उसी के अर्थ में
मध्यस्थ-दर्शन सह-अस्तित्व-वाद का प्रस्ताव है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## मानव की परिभाषा

मनाकार को साकार करने वाला, और मनः स्वस्थता की आशा करने वाला - तथा प्रमाणित
करने वाला मानव है।

मानव जीवन और शरीर का संयुक्त स्वरूप है।

मनाकार से अर्थ है - रूप और गुण के अनुसार चित्रण करना। यह कल्पनाशीलता की महिमा है।
जीवन में आशा, विचार, और इच्छा का संयुक्त रूप है - कल्पना। कल्पना से ही मनुष्य अपनी
योजना, कार्य-योजना बनता है, उनको क्रियान्वित करता है।

मनः स्वस्थता की मनुष्य में सहज-अपेक्षा रहती है। हर मनुष्य सुख चाहता है। सुख की आशा हर
मनुष्य में है। सुख की निरंतरता ही मनः स्वस्थता का स्वरूप है। समाधान ही सुख है। हर मनुष्य
अध्ययन पूर्वक समाधानित हो सकता है, और सुख की निरंतरता को अपने जीने में प्रमाणित कर
सकता है।

सुख की निरंतरता को जीने में प्रमाणित करना ही मनः स्वस्थता का प्रमाण है।

मनाकार को साकार करने में मनुष्य सफल हो चुका है। सामान्य-आकांक्षा (आहार, आवास,
अलंकार) और महत्त्वाकांक्षा सम्बंधित वस्तुओं का उपार्जन इसी तरह हुआ।

मध्यस्थ-दर्शन मनः स्वस्थता को प्रमाणित करने के लिए एक प्रस्ताव है।

\- बाबा श्री नागराज शर्मा के साथ संवाद पर आधारित।

## मानवीयता पूर्ण आचरण

प्रश्न: मानवीयता पूर्ण आचरण क्यों नहीं कर पाते हैं?

उत्तर: सुविधा-संग्रह और भक्ति-विरक्ति लक्ष्य के साथ मानवीयता पूर्ण आचरण प्रमाणित नहीं
हो सकता। सुविधा-संग्रह को आप लक्ष्य में रखें, और ज्ञान-विवेक-विज्ञान प्रमाणित हो
जाए - ऐसा हो नहीं सकता। सुविधा-संग्रह के स्थान पर समाधान-समृद्धि लक्ष्य बना कर
प्रयत्न करने से मानवीयता पूर्ण आचरण प्रमाणित हो जायेगा।

समाधान-समृद्धि लक्ष्य में से समाधान वरीय है। समाधान लक्ष्य के लिए ज्ञान-विवेक-विज्ञान
को लेकर स्पष्ट होना है। ये तीनो भाग जब स्पष्टतः अध्ययन होता है - तब मानवीयता पूर्ण
आचरण के प्रति विश्वास होने लगता है। आचरण के प्रति विश्वास होता है - तो हम आचरण
करते ही हैं। आचरण करने लगते हैं - तो समाधान-समृद्धि की तरफ़ ही जायेंगे। मानव के अध्ययन
और अस्तित्व के इस प्रस्ताव के अध्ययन पूर्वक समझ आने पर आप जीने जाते हैं तो मानवीयता
पूर्ण आचरण ही होगा, समाधान-समृद्धि ही प्रमाणित होगी। समझने के बाद यही होता है।

पहले मैं भक्ति-विरक्ति के पक्ष में ही था। भक्ति-विरक्ति विधि से ही मैंने साधना किया।
साधना के फल-स्वरूप जीवन समझ में आया, मानव समझ में आया, अस्तित्व सह-अस्तित्व स्वरूप में
समझ में आया - इस सब के अनुसार मानव के अनुरूप जीने की बात सोची - तो मानवीयता पूर्ण
आचरण का ही स्वरूप निकला। अनुभव पूर्वक मैं समाधान-संपन्न तो हो चुका था - उसमें श्रम
पूर्वक मैंने समृद्धि को जोड़ लिया। समाधान-संपन्न होने के बाद समृद्धि को जोड़ने के लिए मुझे
बहुत दिन बरबाद नहीं करना पड़ा। इस तरह बहुत अच्छी तरह जीने की सभी परिकल्पनाएं पूरी
हो गयी।

"अच्छी तरह जीने" की परिकल्पनाएं बहुत रही हैं - भक्तिवादी विधि से भी, और भौतिकवादी
विधि से भी। पर "अच्छा आदमी" क्या है? - यह न भौतिकवादी विधि से तय हुआ, न
भक्तिवादी विधि से हुआ। न भक्ति से, न विरक्ति से, न सुविधा से, न संग्रह से। खूब सुविधा
का जुगाड़ कर लें - तो हम अच्छे हो जायेंगे, यह नहीं प्रमाणित हुआ। हम इतना संग्रह कर लें
तो अच्छे आदमी हो जायेंगे - यह भी नहीं निकला। जब भक्ति-विरक्ति से नहीं निकला, तो
सुविधा-संग्रह से क्या निकलना है? इन दोनों आधारों से जब कुछ उपलब्धि नहीं निकला तो
मानव अपने मनमानी रास्ते बनाता रहा। मनमानी विधि से भक्ति-विरक्ति और सुविधा-संग्रह
लक्ष्यों को लेकर चलता रहा। वह सार्थक नहीं हुआ। फ़िर "न्यूनतम सुविधा" और "प्राथमिक
आवश्यकता" (minimum facilities, primary needs) जैसी भाषाएँ लगाने लगे। इनका कोई
निश्चित आकार-प्रकार नहीं बनता। सुविधा-संग्रह का न्यूनतम और अधिकतम का कोई मतलब
नहीं निकलता। जितनी सीमा बनाते हैं, उससे अधिक ही चाहिए। इस ढंग से हम भटक गए हैं।

भटके हुए को मार्ग पर लाने की विधि यही है - हम प्रयत्न करके अपनी समझदारी को पूरा
करें। अध्ययन करने पर, अनुभव होने पर - समझदारी पूरा हो जाता है। अध्ययन से अनुभव का
रास्ता बनता ही है। अनुभव मूलक विधि से जब हम सोचते हैं तो सर्वतोमुखी समाधान आ ही
जाता है। उसके आधार पर समृद्धि को प्रमाणित करना बनता ही है। समृद्धि पूर्णतया उपकारी
है। अपने बलबूते पर जब समृद्धि को पा लेते हैं - तो उपकार के अलावा कुछ और करना बनता ही
नहीं है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## व्यवस्था का आधार परिवार है.

मध्यस्थ-दर्शन से मानवीय-व्यवस्था का आधार परिवार है, यही निकलता है।

इससे पहले व्यवस्था का आधार "राजा" बताया था। जो असफल हुआ। राजा लोगों के
तौर-तरीकों को लोग पहचान गए, और उनको नकार दिए।

उसके बाद व्यवस्था का आधार "सभा" बताया। सभा में सब चोर हो गए! वह भी असफल हो
चुका है।

व्यवस्था का मूल बीज परिवार ही है। समाधान-समृद्धि का प्रमाण - व्यवस्था का पहला बीज
रूप परिवार ही है। इस जगह में मार्क्स नहीं पहुँचा, इस जगह में मनु (मनु धर्म-शास्त्र) नहीं
पहुँचा, इस जगह में ऐडम स्मिथ नहीं पहुँचा। इस जगह में आज तक कोई नहीं पहुँचा।

परिवार देश की व्यवस्था का आधार हो सकता है, यह अभी तक किसी देश में नहीं है।

मैं एक अकेला आदमी को इसको पहचानने का सौभाग्य मिला - उसको मैं उत्सव मानू कि नहीं?

व्यवस्था का आधार परिवार है, न कि सभा, न कि व्यक्ति। अब मैं यह सोचता हूँ, (१) एक
ग्राम में स्वराज्य व्यवस्था प्रमाणित करना, (२) एक कक्षा-१ से १२ तक एक विद्यालय
प्रमाणित करना (इस समझ पर)। ये दो रिक्त स्थालियाँ हैं अभी। इन दो जगह प्रमाणित होने
के बाद यह दावानल है। इस बात की आवश्यकता है - यह ध्वनी के रूप में पहुँच रहा है। आंशिक
रूप में यह उत्साह के रूप में भी दिखता है। involvement की बात उसकी आन्शिकता में दिखता
है।

शहरी जिन्दगी में शिक्षा में प्रमाणित होना निकटवर्ती है।

ग्रामीण जिंदगी में व्यवस्था में प्रमाणित होना निकटवर्ती है।

इसकी आवश्यकता तो आ गयी है। इस को आप कैसे अपनाओगे यह आप के ऊपर निर्भर है। तकनीकी
तो आप के पास है!

\- बाबा श्री नागराज शर्मा के साथ संवाद पर आधारित (अगस्त २००६)
