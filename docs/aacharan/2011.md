
## प्रचलित विज्ञान का मूल्यांकन

मध्यस्थ-दर्शन से सर्व-मानव का लक्ष्य निकला -- समाधान, समृद्धि, अभय, सह-अस्तित्व। अभी का विज्ञान क्या करना चाहता है, उसको भी सोचा जाए?

अभी के विज्ञान से जो कल्याण हुआ है और जो नाश हुआ है, उसका मूल्यांकन किया जाए। विज्ञान से सकारात्मक भाग में दूर-संचार मिला है। नकारात्मक भाग में - विज्ञान से धरती बीमार हो गयी, प्रदूषण छा गया, और अपने-पराये की दूरियां बढ़ गयी। ये तीनो अनिष्ट का कारण हो गया। दूर-संचार इष्ट का कारण हुआ -- जो विज्ञान-युग का देन है। दूर-संचार भी विज्ञान की चाहत से मानव जाति को हासिल नहीं हुआ। प्रौद्योगिकी विधि से हासिल हुआ। विज्ञान-युग आने के पहले से ही पहिये का आविष्कार हो ही चुका था। पहले मानव ने खुद उसको घुमाया, फिर जानवर से घुमाया। विज्ञान-युग में यंत्र को बनाया। यंत्र में ईंधन का संयोग किया। उससे धरती, पानी, हवा पर चलने वाले यान-वाहन बना लिए। आदर्शवादी युग में भी अपने-पराये की दूरियां रहा -- मैं इसका सत्यापन करने के पक्ष में हूँ। आदर्शवादी युग में भी अपने-पराये की दूरियां रही। दूरी पहले से रहा, जो विज्ञान-युग के आने से और बढ़ गया।

\- श्री ए नागराज के साथ संवाद पर आधारित (मई २००७, अमरकंटक)

## शंका का समाधान

मुझसे रायपुर में शिक्षा से जुड़े १५० लोगों की एक बैठक में एक शंका व्यक्त किया गयी थी --
"आपकी बात कहीं एक सम्प्रदाय तो नहीं बन जायेगी?"

इसके उत्तर में मैंने कहा था -- साम्प्रदायिकता को लेकर मैं तो सोच नहीं पाता हूँ, वह
सोचना आपके अधिकार की बात है। आप इस प्रस्ताव को शोध करके बताइये कि इसमें सम्प्रदाय
का आधार क्या है? उसको मैं ठीक कर दूंगा। \
\
"सम्प्रदाय" शब्द का अर्थ है -- समान रूप में प्रदाय होना। समान रूप में प्रदाय सही-बात
का होता है, या गलती का होता है? सही-बात का ही समान रूप में प्रदाय हो सकता है।
सही-बात का समान रूप से प्रदाय होगा तो अखंड-समाज ही होगा। \
\
\- श्री ए. नागराज के साथ संवाद पर आधारित (सितम्बर २०११, अमरकंटक)

## प्रश्न और उत्तर

प्रश्न में कौनसा उत्तर मिलता है भला? अभी तक प्रश्न पैदा करने को, शंका पैदा करने को ही
विद्वता माना। केवल प्रश्न करके, शंका पैदा करके संतुष्ट रहना नहीं बनेगा -- उत्तर को
अपनाने से संतुष्ट रहना बनेगा। मानव को ही समझने का और उत्तर को स्वीकार करने का
अधिकार है।\
\
- श्री ए. नागराज के साथ संवाद पर आधारित (सितम्बर २०११, अमरकंटक)


## सबसे मासूमियत का भाग

अनुभव के लिए स्वीकृति ज्यादा है, प्रश्न कम है। प्रमाणित होने के लिए अनुभव है, और सभी
प्रश्नों का उत्तर है।
वास्तविकता = वस्तु जैसा है, मतलब - त्व सहित व्यवस्था, समग्र व्यवस्था में भागीदारी।

### प्रश्न: दुःख क्या कोई वास्तविकता है?

उत्तर: दुःख वास्तविकता होती तो उसको सभी-मानव सभी-समय समाप्त करने के लिए कोशिश
क्यों करते रहते हैं? समस्या = दुःख. समस्या या दुःख कभी भी मानव को स्वीकृत नहीं है।
समस्या और दुःख में सकारात्मक भाग ही नहीं है। जीव-चेतना में जीता हुआ भ्रमित-मानव भी
समस्या और दुःख को नकारता है। दुःख को भला कौन मोलना चाहता है?

### प्रश्न: तो "दुःख" शब्द से क्या इंगित है?

उत्तर: पीड़ा. व्यवस्था का विरोध ही पीड़ा है, दुःख है, समस्या है। व्यवस्था का स्वरूप सह-अस्तित्व है। व्यवस्था के विपरीत जो भी मनुष्य प्रयत्न करता है, सोचता है - वह दुःख है।

आदर्शवाद ने कहा -- सुख और दुःख को बताया नहीं जा सकता. जबकि यहाँ कह रहे हैं --
व्यवस्था में जीना सुख है, समाधान है। अव्यवस्था में जीना दुःख है, समस्या है। मानव जब
व्यवस्था में जीता है तो तीनो प्रमाण होते हैं -- अनुभव-प्रमाण, व्यवहार-प्रमाण, और
प्रयोग-प्रमाण। इन तीनो प्रमाण के साथ सुखी नहीं होगा तो और क्या होगा?

### प्रश्न: वियोग होने पर दुःख तो होता है न?

उत्तर: वियोग होता कहाँ है? वियोग का मतलब है -- नासमझी. शरीर सदा के लिए बनता
ही नहीं है। एक आयु के बाद शरीर विरचित होता ही है, जैसे पत्ता पक कर गिर ही जाता
है, झाड एक दिन मर ही जाता है, जीव-जानवर मर ही जाते हैं -- वैसे ही मानव-शरीर भी
मरता है. यह एक साधारण बात है। \
\
### प्रश्न: लेकिन मृत्यु से होने वाले वियोग पर शोक तो होगा ही न?

उत्तर: परंपरा यदि बनता है तो वियोग होगा ही नहीं. मेरी बात आपको स्वीकार हो जाती
है, तो फिर हमारा वियोग कहाँ हुआ? जीवन मूलक विधि से वियोग नहीं है। जीवन जीवन से
प्रभावित होकर रहता है, यह परंपरा है. शरीर का वियोग होता है. जीवन शरीर को छोड़
देता है, जब वह उसके काम का नहीं रहता, या उसके अनुसार काम नहीं करता. परंपरा विधि
से वियोग होता नहीं है। शरीर-यात्रा में जो उद्देश्य अपूर्ण रह गया, उसकी पूर्ति करना आगे
की पीढ़ी का काम है। मानव-परंपरा जीवन उद्देश्य की आपूर्ति के लिए है। \
\
अभी जीवन-उद्देश्य को पहचाने बिना हम दौड रहे हैं, इसीलिये दुःख है, शोक है, समस्या है।
जीवन-उद्देश्य (सुख, शान्ति, संतोष, आनंद) और मानव-लक्ष्य (समाधान, समृद्धि, अभय,
सह-अस्तित्व) को पहचानने के लिए अभी तक इतिहास में कौन गया? क्या ऐसा इतिहास में आपने
कहीं पढ़ा है? कौनसे समुदाय की परंपरा ने इसको अपनाया है?\
\
जीवन-उद्देश्य और मानव-लक्ष्य परंपरा में स्वीकार होने पर उसी की आपूर्ति के लिए सभी काम
करते हैं, फिर उसमे वियोग हुआ या निरंतरता हुई? इस निरंतरता का स्वरूप है --
अनुभव-प्रमाण, व्यवहार-प्रमाण, प्रयोग-प्रमाण। इसकी आपूर्ति के लिए ही जीना, आगे पीढ़ी
के लिए हस्तांतरित करना, और शरीर को छोड़ देना। इसमें वियोग क्या हुआ? मानव-परंपरा में
शरीर पुनः बनता ही रहता है. पुनः शरीर ग्रहण करेंगे, यही काम करेंगे. कहाँ वियोग?
किसका वियोग? इसमें रोने-धोने की जगह कहाँ है? दूसरे के शरीर शांत होने पर संवेदनाएं तो
होती हैं -- यदि और जीते रहते तो लक्ष्य के लिए और काम कर सकते थे, इस अर्थ में शोक
व्यक्त करना ठीक है। यह सबसे मासूमियत का भाग है। \
\
\- श्री ए. नागराज के साथ संवाद पर आधारित (सितम्बर २०११, अमरकंटक)

## विश्वास

स्वयं में विश्वास न होने का प्रमाण है, हमारा अपने ही संतान पर विश्वास न हो पाना।
अपनी संतान पर विश्वास होने के बाद ही गाँव-मोहल्ले में अन्य लोगों के साथ विश्वास करना
बनेगा, फिर सम्पूर्ण धरती के साथ विश्वास करना बनेगा। विश्वास होना चाहिए या नहीं
होना चाहिए? विश्वास फैलना चाहिए या नहीं फैलना चाहिए? भौतिकवाद के अनुसार
"विश्वास" कोई वास्तविकता नहीं है, केवल काल्पनिक बात है। जबकि यहाँ कहा गया है --
कल्पनाशीलता हर मानव के पास एक ऐसी पूंजी है, जिसके आधार पर सच्चाई के साथ तदाकार
होने की बात होती है। कल्पनाशीलता ही तदाकार होता है। हमारी कल्पनाशीलता सच्चाई के
साथ तदाकार होने पर हम विश्वास करेंगे या नहीं करेंगे? मानव ने पत्थर, मिट्टी, मणि,
धातु, वनस्पतियों, और जीवों पर विश्वास किया है। मानव का मानव के साथ विश्वास करना
लेकिन बन नहीं पाया है। पति पत्नी के साथ और पत्नी पति के साथ विश्वास नहीं करे, तो वे
जियेंगे कैसे? माता-पिता अपने बच्चों के साथ और बच्चे अपने माता-पिता के साथ विश्वास नहीं
करें, तो वे जियेंगे कैसे? मानव का अध्ययन ही नहीं हुआ -- तो मानव पर विश्वास कैसे करना
होगा? मानव का अध्ययन न भौतिकवाद से हुआ न आदर्शवाद से हुआ। दोनों ने आदमी को जीव
ही कहा। इन दोनों वादों के चलते यह धरती ही बीमार हो गयी। तब यह मध्यस्थ-दर्शन
सह-अस्तित्व-वाद का विकल्पात्मक प्रस्ताव आया है -- जिससे स्पष्ट हुआ, मानव चेतना में जीने
से स्वयं में विश्वास होता है, सम्पूर्ण अस्तित्व में विश्वास होता है, स्वयं के आचरण में विश्वास
होता है, शिक्षा में विश्वास होता है। शिक्षा में मानव-चेतना आने पर शिक्षा में विश्वास
होता है। \
\

\- अनुभव-शिविर जनवरी २०११ -- अमरकंटक में बाबा श्री ए नागराज के उदबोधन पर आधारित

## आहार-विहार-व्यवहार

आहार-विहार-व्यवहार द्वारा मानव अपनी स्वस्थ-मानसिकता का प्रदर्शन करता है. आहार से आशय है -- खान-पान, जैसे -- शाकाहार-दुग्धपान या मांसाहार-मद्यपान. विहार से आशय है -- रहन-सहन, जैसे -- ओढना-पहनना, मनोरंजन, व्यायाम, खेल-कूद, घूमना आदि. व्यवहार से आशय है -- मानव परस्परता में मूल्यों की पहचान और निर्वाह.

### आहार-विहार-व्यवहार को लेकर सभी मानवों में एकरूपता होने की आवश्यकता है या नहीं है? यदि है, तो उस एकरूपता का क्या स्वरूप होगा?

आहार-विहार-व्यवहार की सुनिश्चयता के पश्चात ही मानवीय परंपरा की शुरुआत होता है. इससे पहले मानव समुदाय परंपरा में रहता है. अभी तक मानव समुदाय-चेतना या जीवचेतना में जिया है. इसलिए मानवों में आहार-विहार-व्यवहार की एकरूपता का कोई स्वरूप नहीं है. होना क्या चाहिए? -- इस बारे में सोचा जा सकता है. इसको हर व्यक्ति सोच सकते है. हर व्यक्ति में सोचने का अधिकार समान रूप से कल्पनाशीलता कर्मस्वतंत्रता के रूप में रखा हुआ है.

विकल्प विधि से मानवचेतना पूर्वक आहार-विहार-व्यवहार का निश्चयन होता है. जीवचेतना में मानव का आहार-विहार-व्यवहार का स्वरूप सुनिश्चित होता ही नहीं है. जैसे -- हाथी का आहार अलग है, बाघ का अलग है, गाय का अलग है, कुत्ते का अलग है. इसी तरह जीव-चेतना में जीते हुए मनुष्यों का आहार भी अलग-अलग होना स्वाभाविक हुआ. विहार और व्यवहार का स्वरूप भी जीवचेतना में जीते मानवों में अलग-अलग है.

आहार-विहार-व्यवहार की एकरूपता का स्वरूप ही समाज है. आहार-विहार-व्यवहार अलग-अलग रहते तक हम समाज कैसे बनाएंगे? "समाज" की परिकल्पना बहुत पहले से है. जीव-चेतना में जीते हुए मानव समुदाय से ऊपर उठ नहीं पाया. अभी समुदायों को ही समाज माने बैठे हैं. इन समुदायों में संघर्ष और युद्ध भावी हो गया.

संघर्ष और युद्ध को मोलते हुए आदमी सामाजिक कैसे हो पायेगा? अभी तक तो नहीं हुआ. हमको तो नहीं लगता कि संघर्ष और युद्ध के चलते आदमी सामाजिक हो सकता है. पैसे के लिए ही युद्ध होता है. पैसे के लिए ही संघर्ष होता है. पैसे को खा कर किसी का पेट नहीं भरता, फिर भी पैसे पर सभी ज्ञानी, विज्ञानी, अज्ञानी लटटू हैं! पैसे से वस्तु मिलता है, यह सोच कर पैसे पर लटटू हैं. वस्तु मिलना बंद हो गया तो पैसे का क्या करेंगे? हम १० व्यक्तियों में से कोई भी उत्पादन नहीं करे, और दसों के पास भी पैसे हों तो उनको वस्तु कहाँ से मिलेगा? जितना पैसे में पहले वस्तु मिलता था, आज उससे ज्यादा पैसे में मिलता है. तृप्ति वस्तु से ही है, पैसे से तृप्ति मिलती नहीं है. पैसा क्या है? -- नोट. नोट क्या है - छापाखाना. छापाखाना क्या है -- कागज़. एक माचिस की तीली से कितना भी ढेर कागज़ का हो, राख का ढेर बन जाता है.

यदि यह समझ आता है तो "सुधार" की आवश्यकता स्वीकार होती है. क्या सुधार होना है? जीवचेतना से मानवचेतना में संक्रमित होना है. समझदारी से समाधान और श्रम से समृद्धि को सिद्ध करना है. समझदारी से समाधान होता है, तो श्रम से समृद्धि का रास्ता बनता है. समाधान-समृद्धि पूर्वक ही लफ्फाजी समाप्त होता है, संघर्ष समाप्त होता है, युद्ध समाप्त होता है, शोषण समाप्त होता है. अभी तक आयी दोनों विचारधाराओं -- आदर्शवाद और भौतिकवाद -- दोनों से व्यक्तिवाद और समुदायवाद ही होता है. आदर्शवादी देवासुर संग्राम की दुहाई देते हैं, भौतिकवादी मानवों के बीच संग्राम की दुहाई देते हैं. इन दोनों विचारधाराओं के तले दबे हुए सभी मानवों में इस "सुधार" की अपेक्षा और आवश्यकता बनी हुई है. "सुधार" के स्वरूप में मानव-चेतना, देवचेतना, दिव्यचेतना को प्रस्तावित किया है. इसका नाम दिया है -- "चेतना विकास". चेतना-विकास के साथ ही है -- "मूल्य शिक्षा".

\- अनुभव शिविर, जनवरी २०११, अमरकंटक, बाबा श्री ए नागराज के उदबोधन से
