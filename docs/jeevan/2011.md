# जीवन और अध्ययन प्रक्रिया (2011)

## ज्ञान अनुक्रम से होता है

सह-अस्तित्व अपने में अलग-अलग नहीं है.  केवल वस्तु हो, सत्ता न हो - ऐसा भी नहीं है.
 केवल सत्ता हो, वस्तु न हो - ऐसा भी नहीं है.  वस्तु चार अवस्था में बताया.  यद्यपि
सत्ता को भी \"वस्तु\" ही कहा है - क्योंकि उसकी वास्तविकता को बताया जा सकता है.
 सत्ता की वास्तविकता है - पारगामीयता, पारदर्शीयता, और व्यापकता.  सत्ता सर्वत्र
होने के रूप में बोध होता है.  इसी सत्ता में सम्पूर्ण पदार्थ-अवस्था, प्राण-अवस्था,
जीव-अवस्था और ज्ञान-अवस्था की वस्तुएं डूबा हुआ, भीगा हुआ, और घिरा हुआ समझ में आता है.
 भीगा हुआ समझ में आने से सभी वस्तुएं ऊर्जा-संपन्न और ज्ञान-संपन्न होने की बात समझ में आती
है. \
\
ऊर्जा-संपन्नता और ज्ञान-सम्पन्नता के बीच \"संवेदनशीलता\" होती है - जो शरीर को जीवन
मानने से होती है या जीवन द्वारा शरीर के अनुसार चलने का स्वरूप है.  मानव का केवल
शरीर की सीमा में ही जीना बनता नहीं है.  शरीर संबंधी वस्तुओं का ज्ञान आवश्यक हो जाता
है.  वस्तुओं का यदि ज्ञान होने लगता है तो आगे स्वयं का भी ज्ञान होना चाहिए - इस जगह
में आ जाते हैं.  स्वयं का ज्ञान करने जाते हैं तो शरीर और जीवन दोनों का ज्ञान होता है.
 यह ज्ञान अनुक्रम से होता है.  पदार्थ-अवस्था से प्राण-अवस्था, प्राण-अवस्था से
जीव-अवस्था, जीव-अवस्था से ज्ञान-अवस्था का प्रकट होना अनुक्रम है.  ज्ञान-अवस्था
(मानव जाति) के प्रकट होने में पहले शरीर के अनुसार चलने की बात रही.  ज्ञान-अवस्था में
अनुक्रम से ज्ञान होने पर व्यवस्था में जीना बनता है.

\- श्री ए. नागराज के साथ संवाद पर आधारित (अगस्त २००६)

**Friday, December 2, 2011**

[इच्छा](http://madhyasth-darshan.blogspot.in/2011/12/blog-post_1794.html)

मानव अपनी इच्छा से ही भटकता है और अपनी इच्छा से ही सही मार्ग पर चल देता है.\
  \
अध्ययन के लिए आपकी इच्छा बहुत प्रबल होना आवश्यक है, तभी अध्ययन हो पाता है.  अनुभव
होता है - इस बारे में आश्वस्त होने की आवश्यकता है.  अनुभव के बारे में आश्वस्त हो गए, और
अध्ययन की इच्छा प्रबल हो गयी - तो वह प्रमाण तक पहुंचेगा ही.  प्रमाण पर पहुँच गए तो
वह परम है, उससे आदमी के हिलने वाली कोई  जगह नहीं है.  प्रमाण से ज्यादा महिमा किसी
वस्तु की नहीं है.\
\
तुलन साक्षात्कार की पृष्ठ-भूमि है.  प्रमाणित होने की अपेक्षा में हम तुलन करते हैं, तो
साक्षात्कार होता है.  यह अपने में देखने की बात है.  किताब यहाँ से पीछे छूट गया. 
प्रमाणित होने की अपेक्षा नहीं है तो साक्षात्कार होगा नहीं.  \"हम अध्ययन करेंगे, बाद में
प्रमाणित होने के बारे में सोचेंगे!\" या \"हम अनुभव करेंगे बाद में प्रमाणित होने का
सोचेंगे!\"  -  यह सब शेखी समाप्त हो जाती है.  अनुभव होने के पहले प्रमाणित होने की
इच्छा के बिना हमे साक्षात्कार ही नहीं होगा. आगे बढ़ने के मार्ग में यह बहुत बड़ा रोड़ा
है.  हमारी इच्छा ही नहीं है तो हमारी गति कैसे होगा?  प्रमाणित होने की अपेक्षा या
इच्छा के साथ तुलन करने पर साक्षात्कार होता ही है.  साक्षात्कार होता है तो बोध होता
ही है.  बोध होता है तो अनुभव होता ही है. अनुभव होता है तो प्रमाण होता ही है. 
प्रमाणित होने की आवश्यकता के आधार पर ही अध्ययन होता है. \
\
अध्ययन की परिभाषा ही है - अनुभव की रोशनी में स्मरण सहित किया गया सभी प्रयास
अध्ययन है.  अनुभव की रोशनी से आशय है - प्रमाणित होने की आवश्यकता.  अध्ययन होता है
तभी साक्षात्कार होता है.  साक्षात्कार होता है तो फिर रुकता नहीं है.  इसको अच्छी
तरह समझने की ज़रुरत है.  अभी आदमी जहां अटका है, वहां से उद्धार होने का रास्ता है,
यहाँ से! \
\
- श्री नागराज जी के साथ संवाद पर आधारित (जनवरी २००७, अमरकंटक)

[सूचना, अध्ययन, अनुभव,
प्रमाण](http://madhyasth-darshan.blogspot.in/2011/12/blog-post_02.html)

संवाद का उद्देश्य है - सह-अस्तित्व वस्तु को देखने के लिए \'सूचना\' मिल जाए.  सूचना के
पठन के बाद अध्ययन के अलावा दूसरा कोई मार्ग नहीं है. अध्ययन के बाद अनुभव के अलावा और
कोई मार्ग नहीं है.  अनुभव के बाद प्रमाण के अलावा और कोई मार्ग नहीं है.  मंजिल यही
है.  अध्ययन की अवधि होती है.  अनुभव की अवधि होती है.  प्रमाण की कोई अवधि नहीं
है.  अनंत तक प्रमाण है.  अध्ययन करने में, अनुभव करने में समय लगता है - चाहे छोटा से
छोटा समय क्यो न हो.   प्रमाण के लिए कोई समय नहीं है.  प्रमाण निरंतर है.  दूसरे
अध्ययन में  ही जो समय लगता है, वह लगता है.  अध्ययन के बाद अनुभव में नगण्य, अत्यल्प
समय लगता है.  उसके बाद प्रमाण तो कभी समाप्त ही नहीं होता.\
\
अभी तक भौतिकवादी विधि से या आदर्शवादी विधि से अध्ययन नहीं हो पाया था. 
भौतिकवादी विधि में पहले पठन है, फिर प्रयोग है.   आदर्शवादी विधि में श्रवण या पठन के
बाद साधना है.  साधना में मौन अंतिम बात हुई.  इस तरह भौतिकवादी या आदर्शवादी
विधि से मानव के जीने में प्रमाण तक पहुँचने का रास्ता नहीं मिला.  प्रयोग कोई जीने की
जगह नहीं है.  मौन कोई जीने की जगह नहीं है. \
\
मध्यस्थ दर्शन के विकल्पात्मक विधि में है - सूचना, अध्ययन, अनुभव, फिर प्रमाण.  उपलब्धि
प्रमाण ही है.  \
\
-  श्री ए नागराज जी के साथ संवाद पर आधारित (जनवरी २००७)

**Thursday, December 1, 2011**

[संयम काल में
अध्ययन](http://madhyasth-darshan.blogspot.in/2011/12/blog-post.html)

**प्रश्न: आपने संयम-काल में परमाणु का अध्ययन कैसे कर लिया? **\
\
उत्तर: वैसे ह़ी जैसे आप कागज़ से अध्ययन करते हो, वैसे ही मैंने प्रकृति में सीधे अध्ययन किया।
अभी परमाणु को देखने के लिए, अणु को देखने के लिए, एक बैक्टेरिया को देखने के लिए आपको एक
प्रयोगशाला चाहिए। इसके बिना आप देख नहीं पाते हैं। संयम की यही गरिमा है कि मैं उसको
देख पाया। जितने भी हम विद्युत विधि से, विकिरण विधि से, और भी अन्य उपकरणो से देख
पाते हैं, वह मानव की ताकत का आंशिक भाग है। \
\
मानव अपनी सम्पूर्ण शक्तियो को कहीं भी लगा नहीं पाता है। मानव का अस्तित्व सहज विधि
से \'होना\' है, और अपनी मानसिकता के अनुसार \'रहना\' है। मानसिकता के अनुसार ह़ी
मानव ने सभी प्रयोगशाला को बनाया है। प्रयोगशाला विधि से मानव पूरी तरह नियोजित
हुआ नहीं है, बचा ह़ी है। मानव की समग्रता समाधान में ह़ी व्यक्त होता है। बाकी सभी जगह
मानव की क्षमता की आन्शिकता ह़ी व्यक्त होता है। उस आन्शिकता से मानव ने
सार्थक-प्राप्तियां और निरर्थक-प्राप्तियां की हैं।  जैसे - दूर-संचार मानव-जाति द्वारा एक
सार्थक-प्राप्ति है.  युद्ध-सामग्री एक निरर्थक-प्राप्ति है.  इन प्राप्तियो का
लोकव्यापीकरण हुआ है. मानव ने इस तरह जो भी प्राप्ति की है, वह मनाकार को साकार
करने के क्रम में हैं.  अब मनः स्वस्थता को लेकर संयम विधि से मैंने जो प्राप्त किया है, उसको
शिक्षा विधि से पकडाने के लिए (लोकव्यापीकरण करने के लिए) हम घंटी बजा रहे हैं!\
\
नाश होने की घंटी तो बज ह़ी रही है, अब बचने की भी घंटी बजाया जाए।\
\
- श्री नागराज जी के साथ संवाद पर आधारित (दिसम्बर २००६, अछोटी)

**Saturday, November 5, 2011**

[अनुगमन और
चिंतन](http://madhyasth-darshan.blogspot.in/2011/11/blog-post_05.html)

अनुगमन का मतलब है -- अनुक्रम से गति होना। अनुक्रम है -- समझ, योजना, कार्य-योजना,
फल-परिणाम, जिसमे फल-परिणाम समझ के अनुरूप हो। दूसरे -- जीव-चेतना से मानव-चेतना को
पहचानना अनुक्रम है, मानव-चेतना से देव-चेतना को पहचानना अनुक्रम है, देव-चेतना से
दिव्य-चेतना को पहचानना अनुक्रम है। तीसरे -- अनुभव से विचार, विचार से व्यव्हार की ओर
गति होना अनुगमन है। अनुभव मूलक विधि से इच्छा का नाम है -- चिंतन।\
\
अनुगमन और चिंतन के लिए बताया है -- स्थूल से सूक्ष्म, सूक्ष्म से कारण, कारण से महाकारण।\
\
धरती स्थूल है, परमाणु सूक्ष्म है, परमाणु-अंश अति-सूक्ष्म है। जीवन सूक्ष्म है, अनुभव
"परम-सूक्ष्म" है। सत्ता में संपृक्त सम्पूर्ण प्रकृति के रूप में सृष्टि स्थूल है, सत्ता "परम-सूक्ष्म"
है. मानव-शरीर स्थूल है। मानव-शरीर में जो क्रियाएँ हैं -- वे सूक्ष्म हैं। मानव-शरीर का जो
प्रयोजन है -- वह "परम-सूक्ष्म" है। वह प्रयोजन है -- शरीर के द्वारा जीवन सहज जागृति
को प्रमाणित करना। इन तीन विधियों से "परम-सूक्ष्म" को पहचाना जाता है। प्रकृति की
सभी इकाइयां स्थूल, सूक्ष्म, अति-सूक्ष्म रूप में हैं -- लेकिन "परम-सूक्ष्म" वस्तु व्यापक-सत्ता
ही है। इस "परमता" को समझने के बाद मानव कहाँ गलती या अपराध कर सकता है, आप सोच
लो!\
\
न्याय समझ में आने के बाद अपराध है ही नहीं। जो लोग अपराध करते हैं, वे भी न्याय ही
चाहते हैं।\
\
सही समझ में आने के बाद गलती है ही नहीं। जो लोग गलती करते हैं, वे भी सही ही करना
चाहते हैं।\
\
"कारण" है -- सह-अस्तित्व। " महाकारण" है -- सत्ता। सारी क्रियाकलाप का, ज्ञान का,
अज्ञान का, विज्ञान का एक मात्र कारण है -- सह-अस्तित्व। सह-अस्तित्व में ही सारा
अज्ञान है और सारा ज्ञान है। जीव-चेतना में जीना अज्ञान है। मानव-चेतना में जीना ज्ञान
है। सत्ता ही जड़-प्रकृति को ऊर्जा के रूप में और चैतन्य-प्रकृति (जीवन) को ज्ञान के रूप में
प्राप्त है। सत्ता में ही सम्पूर्ण जड़-चैतन्य प्रकृति है -- इसीलिये सत्ता को "महाकारण" नाम
दिया।\
\
अभी तक किसी भी परंपरा में "महाकारण" का उद्धाटन करना नहीं बना। " कारण" को
बताना भी नहीं बना। " स्थूल" को बताने वाले बहुत हैं। जीवन को समझे बिना "सूक्ष्म" को
समझाना बनेगा नहीं। सूक्ष्म को समझने पर ही दृष्टा-पद समझ में आता है। दृष्टा-पद समझ में
आने पर ही दृश्य समझ में आता है। दृश्य समझ में आने पर प्रयोजन समझ में आता है। प्रयोजन समझ
में आना ही "परम-सूक्ष्म" है। यह ज्ञान हो जाना ही परिपूर्णता है। इन्द्रिय-गोचर विधि से
मानव परिपूर्ण नहीं होता है, ज्ञान-गोचर विधि से ही मानव परिपूर्ण होता है।
इन्द्रियगोचर विधि से सम्पूर्णता समझ में आता ही नहीं है, तो उसके साथ जियेंगे कैसे?
ज्ञानगोचर विधि से सम्पूर्णता समझ में आता है, तभी उसके साथ जीना बनता है।\
\
- बाबा श्री नागराज के साथ संवाद पर आधारित (अगस्त २०१०, सरदारशहर)

**Sunday, October 30, 2011**

[संयम-काल में
अनुभव](http://madhyasth-darshan.blogspot.in/2011/10/blog-post_30.html)

**प्रश्न: आपको अनुभव संयम-काल के पहले हुआ, बाद में हुआ, या संयम-काल में हुआ?**\
\
उत्तर: मुझे पाँच वर्ष के संयम-काल में अध्ययन-पूर्वक अनुभव हुआ। हर पक्ष का साक्षात्कार,
बोध हो कर अनुभव होता रहा। चारों अवस्थाओं का अनुभव होने में समय लगता है। सह-अस्तित्व
में ही विकास-क्रम, विकास, जागृति-क्रम, और जागृति अनुभव हुआ। विकास-क्रम का अनुभव
होने में सबसे अधिक समय लगा, उससे कम विकास में, उससे कम जागृति-क्रम में, उससे कम जागृति
में। अनुभव करने में समय आपको भी लगेगा। जिस तरह मैंने मन लगाया वैसे आप मन लगाएं तो
आपको उससे कम समय में अनुभव होगा। अनुभव के लिए अध्ययन में मन लगना आवश्यक है।\
\
पूरी बात को अनुभव करने के बाद मैंने स्वीकारा यह मेरे अकेले का स्वत्व नहीं है, सम्पूर्ण
मानव-जाति का स्वत्व है।\
\
आपको भी "विकास-क्रम" और "विकास" को समझने के क्रम में सह-अस्तित्व अनुभव होगा, तथा
"जागृति-क्रम" और "जागृति" को समझने के क्रम में मानव का ज्ञान-अवस्था में होना और यह
ज्ञान मानव का स्वत्व होना अनुभव होगा।\
\
अध्ययन के लिए मन लगाना पड़ता है। अनुभव के बाद मन लगा ही रहता है।\
\
**प्रश्न: क्या आपने भी संयम-काल में अध्ययन के लिए मन लगाया था?**\
\
उत्तर: हाँ। मन लगाए बिना संयम हो ही नहीं सकता।\
\
**प्रश्न: हम जिस विधि से अध्ययन कर रहे हैं, उसको आप आपकी विधि से अधिक सुगम क्यों
कहते है?**\
\
उत्तर: - आप अध्ययन विधि से निष्कर्ष निकाल सकते हैं। निष्कर्ष निकालने के बाद अनुभव
करना बहुत सरल है. मेरे पास कोई निष्कर्ष नहीं थे। \
\
मध्यस्थ दर्शन के अध्ययन से निष्कर्ष तो निकलते हैं। यह तो अनेक व्यक्तियों ने सत्यापित कर
दिया है। निष्कर्ष निकाल लेने को "अंतिम-बात" न माना जाए। अनुभव को ही अंतिम-बात
माना जाए। निष्कर्षों को अंतिम-बात मान लेते हैं तो भाषा में लग जाते हैं। अनुभव को
अंतिम-बात मानते हैं तो प्रमाण में लग जाते हैं। इतना ही सूक्ष्म-परिवर्तन है। \
\
**प्रश्न: क्या अनुभव ही क्रिया-पूर्णता है?**\
\
उत्तर: अनुभव के जीने में प्रमाणित होने पर क्रिया-पूर्णता है। प्रमाणित होने का स्वरूप भी
मैंने प्रस्तुत कर दिया है। विकसित-चेतना का अनुभव होता है। अनुभव में समझ का पूंजी पूरा
रहता है। उसके बाद जीने में शुरुआत मानव-चेतना से है, फिर देव-चेतना, और दिव्य-चेतना है।\
\
**प्रश्न: क्या अध्ययन के लिए जो आपने वांग्मय लिखा है, वह पर्याप्त है?**\
\
उत्तर: - मेरे अनुसार सारी बात वांग्मय में आ चुकी है। कुछ बचा होगा तो आप बताना। लिखा
हुआ जो है वह केवल सूचना है, उसको समझाने का काम अनुभव-मूलक व्यक्ति ही करेगा।\
\
- श्री ए. नागराज के साथ संवाद पर आधारित (सितम्बर २०११, अमरकंटक)

[अनुभव प्रमाण की
आवश्यकता](http://madhyasth-darshan.blogspot.in/2011/10/blog-post_25.html)

मैं उस दिन तृप्त हो जाऊँगा जिस दिन मुझको पता चलेगा कि दस-बीस आदमी प्रमाणित हो
गए। मुझको इससे ज्यादा कुछ नहीं चाहिए। यही चाहिए! उसी के लिए मेरा सारा प्रयास है,
मेरी सारी सोच उसी के लिए है, मेरा जीना उसी के लिए है।\
\
**प्रश्न: मैं सोचता हूँ, अनुभव तक हम यदि नहीं पहुँचते हैं तो क्या करेंगे?**\
\
उत्तर: "नहीं पहुंचेंगे" को क्यों सोचते हो? "कैसे पहुंचें?" -- उसको सोचो! नहीं पहुँचने पर तो
वही अपराध-परंपरा में रहेंगे। अभी इस धरती को छोड़ करके इस सौर-व्यूह में और कोई गृह नहीं
है जहां "मानव" बन कर जी पाए। अभी तक इस धरती पर भी मनुष्य पशु-मानव और
राक्षस-मानव के स्वरूप में ही रहा है। यदि मंगल-गृह पर भी जा कर रहने लगते हैं तो भी
पशु-मानव राक्षस-मानव बन कर ही रहेंगे।\
\
पशु-मानव और राक्षस-मानव की लड़ाइयों की ही गाथाएं हैं, हमारे इतिहास में। रहस्यमय
देवी-देवताओं के गाने गाये, उनको "विशेष" मान कर उनकी भाटगिरी को ही विद्वता माने हैं।
जबकि हमारी विधि से मानव ही समझदारी पूर्वक देवता स्वरूप में होता है।\
\
- श्री ए. नागराज के साथ संवाद पर आधारित (सितम्बर २०११, अमरकंटक)

**Friday, October 14, 2011**

[सहीपन का
अनुभव](http://madhyasth-darshan.blogspot.in/2011/10/blog-post_1008.html)

अनुभव के बिना स्वयम को विद्वान मानना ही गलत हो गया। देखिये -- मैं पढ़ा-लिखा नहीं
हूँ, यदि मुझे यह बोध हो सकता है तो आपको क्यों नहीं हो सकता? आप पढ़े हो, लिखे हो, सब
कुछ किये हो -- यह मान कर ही तो मैंने इसे अध्ययन के लिए प्रस्तुत किया है। यदि मैं यह
मानता मनुष्य समझ ही नहीं सकता, तो यह प्रयास ही क्यों करते? मनुष्य समझने वाली वस्तु है
और मनुष्य के पास समझने की प्यास है -- ऐसा मान करके इसे व्यक्त किया है। " मनुष्य में
समझने की प्यास है" -- यहाँ तक तो प्रचलित है। लेकिन प्यास को बुझाने में आनाकानी करते
हैं, व्यक्त करने में लग जाते हैं, अनुभव-बिंदु तक पहुँचने को भूल जाते हैं। सबको समझना ही होगा
-- दूसरा कोई रास्ता नहीं है। समझने के बाद ही प्रमाण है, प्रमाण सर्वतोमुखी है। अनुभव से
सर्वतोमुखी समाधान आता है, फिर कौनसी जगह है फंसने की? अनुभव हर व्यक्ति का अधिकार
है। यदि आप अनुभव करते हैं, तो आप हमारे जैसे या हमसे अच्छे ही होंगे। मैं कम-से-कम अच्छे होने
का प्रमाण प्रस्तुत किया हूँ। अधिक-से-अधिक अच्छे होने का प्रमाण प्रस्तुत करने की जगह आपके
लिए रखा ही है। मेरा सभी प्रमाण मानव-चेतना का है. देव-चेतना और दिव्य-चेतना के प्रमाण
प्रस्तुत करने का स्थान रखा ही है।\
\
हमारा कहना सूचना है। " आप हमसे अच्छे हो सकते हैं" -- यह भी सूचना है। हमारा जीना ही
प्रमाण है। सूचना के बिना अनुभव तक पहुँचने का कोई रास्ता नहीं है। सूचना तो मिलना
चाहिए - सहीपन के लिए। सहीपन को व्यक्त करने के पक्ष में काफी लोग सहमत हो गए हैं।
सहीपन को अनुभव करने के पक्ष में कम लोग हैं। कुछ लोग सहीपन को अनुभव करने के लिए भी जुड़े
हैं।\
\
प्रश्न: कभी-कभी ऐसा लगता है कि अनुभव के लिए जो शेष प्रयास आवश्यक हैं, उनके लिए कुछ
ध्यान विधियों की आवश्यकता है\...\
\
उत्तर: अध्ययन करना ही ध्यान है। अध्ययन करने में ध्यान नहीं है, इसीलिये अनुभव में जाते
नहीं हैं। पठन में ध्यान है, अध्ययन में ध्यान नहीं है। सत्ता निर्विकार स्वरूप में रहता है।
सारी जड़-चैतन्य प्रकृति संपृक्त स्वरूप में रहता है। यही अनुभव होता है। \
\
- श्री ए. नागराज के साथ संवाद पर आधारित (सितम्बर २०११, अमरकंटक)

[आस्वादन और
स्वागत](http://madhyasth-darshan.blogspot.in/2011/10/blog-post_14.html)

संवेदनशीलता पूर्वक मन में स्वागत क्रिया और आस्वादन क्रिया है। स्वागत क्रिया समझने के
अर्थ में है, आस्वादन क्रिया प्रमाणित करने के अर्थ में है। स्वागत क्रिया को छोड़ कर हम
आस्वादन क्रिया में ज्यादा रम जाते हैं। स्वागत क्रिया केंद्रीकृत होता है. आस्वादन क्रिया
फैलता है। फैलने वाली क्रिया को हम स्वीकार लेते हैं, स्वागत क्रिया को हम छोड़ देते हैं --
यही बुद्धिजीवियों का रोग है। \
\
स्वागत क्रिया संवेदनशीलता को अनुभव-बिंदु तक ले जाता है, अनुभव को मूल्यांकन करने में ले
जाता है। संवेदनशीलता के बिना संज्ञानशीलता (या बोध) होता ही नहीं है। संवेदनशीलता के
बिना संज्ञानशीलता होता ही नहीं, किसी को नहीं होगा! इस धरती पर तो क्या, अनंत
धरतियों पर किसी को नहीं होगा!\
\
**प्रश्न: मैं पहले सोचता था, संवेदनशीलता अपने में कोई "अच्छी" वस्तु नहीं है। लेकिन आप
यहाँ कह रहे हैं, संवेदनशीलता के बिना बोध हो ही नहीं सकता!**\
\
जीवन जब मानव-शरीर को जीवंत बनाता है तो संवेदनशीलता प्रकट होती है। मानव में
संवेदनशीलता "तृप्ति" के अर्थ में काम करता है। तृप्ति को शरीर में खोजता है तो वह मिलता
नहीं है। शासन में खोजता है, तो भी तृप्ति मिलता नहीं है। शिक्षा में खोजता है, तो भी
मिलता नहीं है। इन तीन जगह में तृप्ति नहीं मिल पाने के कारण मानव मान लेता है कि जीने
में तृप्ति मिलता नहीं है। यदि जीने में तृप्ति नहीं मिलेगा तो कहाँ तृप्ति मिलेगा?
संवेदनशीलता पूर्वक मन में स्वागत क्रिया है। स्वागत क्रिया संवेदनशीलता को संज्ञानशीलता
(या बोध) तक ले जाता है। संज्ञानशीलता पूर्वक अनुभव-मूलक विधि से तृप्ति के साथ जीना
बनता है। इस तरह जीने को विकसित-चेतना (मानव-चेतना, देव-चेतना, दिव्य-चेतना) कहा
है। \
\
इस तरह (अध्ययन विधि से) आशा, विचार, और इच्छा पूर्वक हम बोध तक पहुँच गए --
संज्ञानीयता के लिए. संज्ञानीयता का ही बोध होता है, निरर्थकताएं चित्रण तक ही रह
जाता है -- जिनका बोध नहीं होता। इस तरह चित्रण, विचार और आशा के साथ प्रगटन में
बोध नहीं है। अनुभव मूलक विधि से बोध होकर के प्रमाण रूप में जीने में प्रगट कर सकते हैं।
प्रमाण जीने में ही है. मैंने जो कुछ वांग्मय के रूप में लिखा है, वह सब सूचना ही है। मेरा
जीना ही प्रमाण है. अध्ययन, बोध, अनुभव, और प्रमाण -- यह क्रम है। \
\
- श्री ए. नागराज के साथ संवाद पर आधारित (सितम्बर २०११, अमरकंटक)

**Thursday, October 13, 2011**

[जीवन में सूक्ष्म और कारण
क्रियाएँ](http://madhyasth-darshan.blogspot.in/2011/10/blog-post_3998.html)

जीवन में बुद्धि और आत्मा कारण-क्रियाएँ हैं। जीवन में मन, वृत्ति, और चित्त सूक्ष्म-क्रियाएँ
हैं. शरीर स्थूल-क्रिया है।\
\
सूक्ष्म क्रियाएँ सम-विषमात्मक हैं -- जो condition के साथ में हैं। कारण क्रियाएँ बिना
condition के हैं। सूक्ष्म क्रिया से कारण क्रिया के लिए पहला जो खेप है -- वह है बुद्धि में
बोध होना। बुद्धि में बोध हुए बिना आत्मा में अनुभव होता ही नहीं है। यही मुख्य बात है।
बुद्धि में बोध होने के लिए स्त्रोत हैं -- आशा, विचार और इच्छा। इन तीनो के आधार पर ही
मानव ४.५ क्रिया में जीता है। ४.५ क्रियाएँ बोध के लिए स्त्रोत हैं, न कि ये स्वतन्त्र रहने
के लिए हैं। अभी मानव इनके स्वतन्त्र रहने के लिए चल रहा है। यही लाभोन्माद, भोगोन्माद,
और कामोन्माद है। सूक्ष्म क्रियाएँ (मन, वृत्ति, और चित्त) कारण-क्रियाओं के लिए स्त्रोत
हैं। इन्ही के द्वारा बुद्धि में बोध होता है। बोध होने पर अनुभव स्वतः होता है। अनुभव के
लिए आपको अलग से कुछ नहीं करना है। बोध तक ही पुरुषार्थ है।\
\
सूक्ष्म क्रियाओं को संकेत मिलता है, शरीर से। बुद्धि (कारण क्रिया) को संकेत मिलता है,
सूक्ष्म क्रियाओं से। बुद्धि को संकेत मिलने से आत्मा में अनुभव होता है। सिंधु से बिंदु तक पहुँचने
का काम यही है। आशा, विचार, और इच्छा (कल्पनाशीलता) ही बोध के लिए स्त्रोत है। आशा
के बिना हम किसी की बात सुनेंगे ही नहीं। सुनेंगे नहीं तो वह विचार में आएगा ही नहीं।
विचार में नहीं आएगा तो चित्त में उसका चित्रण बन नहीं पायेगा। चित्त में सच्चाई का
चित्रण संवेदनशीलता पूर्वक तदाकार-तद्रूप विधि से होता है। इस तरह तदाकार होने पर
सच्चाई का बोध होता है। शरीर से सम्बंधित जो भाग है वह चित्रण तक ही रह जाता है।\
\
**प्रश्न: आशा, विचार, और इच्छा सच्चाई के लिए स्त्रोत हो सकता है, यह विगत से बिलकुल
अलग बात लगती है?**\
\
वह तो स्वाभाविक है। विगत में तो केवल भाड़ झोंकने वाली बात ही है। भाड़ झोंकने का मतलब
है -- शिकायत पैदा करना, समस्या पैदा करना, और दुःख पैदा करना।\
\
- श्री ए. नागराज के साथ संवाद पर आधारित (सितम्बर २०११, अमरकंटक)

[पूर्णता के अर्थ में
वेदना](http://madhyasth-darshan.blogspot.in/2011/10/blog-post_5050.html)

जीव-चेतना में मानव शरीर को जीवन मानता है। जीवन अपनी आवश्यकताओं को शरीर से पूरा
करने की कोशिश करता है, जो पूरा होता नहीं है, इसलिए अतृप्त रहता है। शरीर में होने
वाली संवेदनाओं का नियंत्रण हो सकता है, लेकिन उनको चुप नहीं कराया जा सकता। संवेदनाओं
का चुप होना समाधि की अवस्था में होता है, जब आशा-विचार-इच्छा चुप हो जाती हैं।
मानव-परंपरा को संवेदनाओं के नियंत्रण की जरूरत है, न कि संवेदनाओं को चुप करने की। \
\
समाधान या पूर्णता के अर्थ में वेदना ही संवेदना है। वेदना के निराकरण में विचार-प्रवृत्ति के
बदलते बदलते सच्चाई के पास पहुँच ही जाते हैं। नियति विधि से मानव में संवेदना जो प्रकट
हुई, उसमे तृप्त होने की अपेक्षा है। आदर्शवादियों ने संवेदनाओं को चुप कराने के लिए कोशिश
किया -- वह सफल नहीं हुआ। भौतिकवादियों ने संवेदनाओं को राजी रखने के लिए कोशिश किया
-- उससे धरती ही बीमार हो गयी। \
\
आत्मा में अनुभव की प्यास है, इसीलिए संवेदना होती है। इतनी ही बात है। संवेदनाएं होने के
आधार पर ही जिज्ञासाएं बनते हैं। जितनी सीमा में मनुष्य जीता है या अभ्यास करता है, उससे
अधिक का विचार करता है, बात करता है। अध्ययन पूर्वक आत्मा की प्यास बुझती है। अनुभव
होता है, जो जीने में प्रमाणित होने पर आत्मा की प्यास बुझी यह माना जाता है। \
\
**प्रश्न: अनुभव पूर्वक जो आत्मा की प्यास बुझती है, क्या उससे आत्मा का कार्य-रूप पहले से
बदल जाता है?**\
\
उत्तर: नहीं। आत्मा का कार्य-रूप नहीं बदलता। आत्मा की प्यास बुझने पर जीवन में कार्य
करने की प्रवृत्तियां बदल जाती हैं। इस तरह जीवन की दसों क्रियाएँ प्रमाणित होती हैं।
अभी ४.५ क्रिया में मानव जी रहा है, इसीलिये उसमे अनुभव का प्यास बना है। ४.५ क्रिया
में जीने में तृप्ति नहीं है। ४.५ क्रिया में शरीर-मूलक विधि से जीते हुए तृप्ति के बारे में जो
भी सोचा वह गलत हो गया, सभी अपराधों को वैध मान लिया गया। \
\
- श्री ए. नागराज के साथ संवाद पर आधारित (सितम्बर २०११, अमरकंटक)

**Wednesday, October 12, 2011**

[संवाद की अंतिम
बात](http://madhyasth-darshan.blogspot.in/2011/10/blog-post_12.html)

अभी हमारे इतने दिनों के सम्बन्ध में और संभाषण में जो आपको बोध होना था वह हुआ कि नहीं
हुआ?\
\
**-\> मुझसे यह कहना नहीं बन पा रहा है, कि मुझे "बोध" हो गया है।**\
\
समझदारी को लेकर भी जो कहा जाता है, उसका भी कोई शब्द होगा ही। समझदारी को
व्यक्त करने के लिए भी भाषा होगी। उस भाषा के अर्थ में अस्तित्व में वस्तु होगी। वस्तु के
साथ तदाकार होना स्वाभाविक है। वस्तु-ज्ञान होना ही बोध होना है. यदि बोध होता है
तो अनुभव होता ही है। उसके लिए अपने को अलग से प्रयत्न नहीं करना है। तदाकार होता है
तो तद्रूप होता ही है। तदाकार और तद्रूप दोनों एक साथ हैं। मनुष्य के पास तदाकार-तद्रूप
होने के लिए है कल्पनाशीलता। अध्ययन संज्ञानशीलता के लिए है। संज्ञानशीलता हुआ का मतलब
बोध हो गया। बोध होने के बाद पारंगत होने की बात आयी। पारंगत होने के बाद प्रमाणित
होने की बात आयी। यह आपको बोध होता है कि नहीं? यही संवाद का अंतिम बात है। इस
तरह विस्तार से हम एक बिंदु तक पहुँचते हैं। अनुभव वह बिंदु है। उस बिंदु का प्रकाशन फैलता
चला जाता है। फ़ैलाने में हमारी प्रवृत्ति ज्यादा है, बिंदु तक पहुँचने में हमारी प्रवृत्ति कम
है। यही अनुभव की कमी है।\
\
**-\> फैलाने की हमारी जो प्रवृत्ति है, क्या उसको हमे निषेध करने की आवश्यकता है?**\
\
उसके लिए आपको बताया, सच्चाई का भी भाषा होता है। सच्चाई का भाषा अलग होता है।
वह भाषा कम है। व्यर्थता की भाषा ज्यादा है, सार्थकता की भाषा कम है। सार्थकता की
भाषा के अर्थ के स्वरूप में अस्तित्व में वस्तु होता है -- यथार्थता, वास्तविकता, और सत्यता
के रूप में। उस वस्तु के साथ हम तदाकार होते हैं तो हम तद्रूप हो जाते हैं। शब्द के अर्थ को
छोड़ करके शब्द को लेकर चल देते हैं, इसी में समय लगता है। आपमें समझने (अनुभव बिंदु तक
पहुँचने) और प्रमाणित करने (फैलाने) दोनों की प्रवृत्ति बनी है। इनमे से प्रमाणित करने की
प्रवृत्ति ज्यादा है. यही रुकावट है। स्वत्व रूप में प्रमाणित करने की इच्छा को बलवती
बनाना है। अनुभव के पहले बताने जाते हैं तो वह अनुभव की आवश्यकता के लिए आप में पीड़ा पैदा
करता है। वह तो आप में हो ही रहा है. अनुभव के लिए पीड़ा पैदा होती है तो अनुभव के लिए
निष्ठा बनेगी। अभी जहां मानव खड़ा है, वह ज्यादा बताने के पक्ष में है, समझने के पक्ष में
नहीं है। इसीलिये मैं कहता हूँ -- सही बात को बताओ, उससे धीरे-धीरे उसको स्वत्व बनाने के
लिए जिज्ञासा होगी। अभी आप-हम उसी जिज्ञासा के आधार पर बात कर रहे हैं. स्वत्व बनाने
के लिए जिज्ञासा रुपी पीड़ा बढ़ जाती है, तो उसका निराकरण स्वाभाविक हो जाता है।\
\
अनुभव मूलक विधि से चिंतन करने का अधिकार पाने के लिए आत्मसात करना पड़ता है।
रिकॉर्डिंग सब सूचना है। मैंने जो कुछ वांग्मय के रूप में लिखा है, वह सब भी सूचना ही है।
सूचनाओं को लेकर उसको प्रगट करने के काम में आप लोग पारंगत हैं। प्रमाणित मानव ही होता
है। प्रमाणित होने के लिए आप आत्मसात करोगे या नहीं करोगे?\
\
**-\> आत्मसात ही करना है!**\
\
मुख्य बात इतना ही है। जिस जिज्ञासा से आप लोग आये हैं, उसके लिए इतनी ही बात है।
आत्मसात करना हर व्यक्ति का अधिकार है। एक व्यक्ति का अधिकार नहीं है। क्योंकि हर
व्यक्ति जीवन और शरीर का संयुक्त स्वरूप है। जीवन के बिना कोई मानव होता ही नहीं है।\
\
यह एक शिकायत मुक्त प्रस्ताव है। व्यक्तिवाद-समुदायवाद के स्थान पर
मानववाद-सहअस्तित्व-वाद आ गया है। इस पर सोचा जाए। सोच कर के आप बताइये आपकी क्या
जिज्ञासा बनती है, उसकी आपूर्ति होगी।\
\
- श्री ए. नागराज के साथ संवाद पर आधारित (सितम्बर २०११, अमरकंटक)

**Tuesday, October 11, 2011**

[जीवन एक
परमाणु](http://madhyasth-darshan.blogspot.in/2011/10/blog-post_11.html)

परमाणु व्यवस्था का मूल रूप है. कम से कम दो परमाणु-अंश मिल करके एक परमाणु को बनाते हैं.
उसी तरह अनेक अंशों से मिल कर बने हुए भी परमाणु होते हैं. सभी परमाणु त्व सहित व्यवस्था
और समग्र व्यवस्था में भागीदारी करते हैं. समग्र व्यवस्था में भागीदारी करने का स्वरूप है --
पूरकता और उपयोगिता. मानव कहाँ तक पूरक हुआ, उपयोगी हुआ -- इसका स्वयं में परिशीलन
करने की आवश्यकता है. परमाणु गठन-पूर्ण होने पर जीवन कहलाता है. उससे पहले गठन-शील
परमाणु हैं. गठन-शील परमाणुओं में रासायनिक-भौतिक क्रियाएँ ही होते हैं. जीवन क्रिया
गठन-पूर्ण परमाणु से ही होता है, और दूसरे परमाणुओं से होता नहीं है. भौतिक-क्रिया,
रासायनिक क्रिया, और जीवन क्रिया -- ये तीन प्रकार की क्रियाएँ है, जो चार अवस्थाओं
के रूप में प्रकाशित हैं. जीवन क्रिया से ही ज्ञान का अभिव्यक्ति होती है. ज्ञान की
अभिव्यक्ति को ही चेतना कहा है. चेतना के चार स्तर हैं -- जीव-चेतना, मानव-चेतना,
देव-चेतना, और दिव्य-चेतना. इनमे श्रेष्ठता का क्रम है -- जीव-चेतना से मानव-चेतना श्रेष्ठ
है, मानव-चेतना से देव-चेतना श्रेष्ठतर है, देव-चेतना से दिव्य-चेतना श्रेष्ठतम है.
चेतना-विकास के अर्थ में ही मध्यस्थ-दर्शन लिखा है.\
\
- श्री ए. नागराज के साथ संवाद पर आधारित (सितम्बर २०११, अमरकंटक)

[पठन से
अध्ययन](http://madhyasth-darshan.blogspot.in/2011/10/blog-post.html)

पढ़ना आ जाने या लिखना आ जाने मात्र से हम विद्वान नहीं हुए। समझ में आने पर या पारंगत
होने पर ही अध्ययन हुआ। समझ में आने पर ही प्रमाणित होने की बात हुई. प्रमाणित होने का
मतलब है -- अखंड समाज, सार्वभौम व्यवस्था सूत्र-व्याख्या में जी पाना। अध्ययन का मतलब है
-- शब्द के अर्थ में तदाकार-तद्रूप होना। आपके पास जो कल्पनाशीलता है, उसके साथ
सह-अस्तित्व में तदाकार-तद्रूप हुआ जा सकता है। सह-अस्तित्व रहता ही है। सह-अस्तित्व न
हो, ऐसा कोई क्षण नहीं है। कल्पनाशीलता न हो, ऐसा कोई मानव होता नहीं है। हर जीते
हुए मानव में कल्पनाशीलता और कर्म-स्वतंत्रता है। अब तदाकार-तद्रूप होने में आप कहाँ अटके
हैं, उसको पहचानने की आवश्यकता है। \
\
आवश्यकता महसूस होता है तो तदाकार होता ही है, तद्रूप होता ही है। जब अनुसंधान विधि
से तदाकार-तद्रूप होता है, तो अध्ययन-विधि से क्यों नहीं होगा भाई? तदाकार-तद्रूप विधि
से ही तो मैं भी इसको पाया हूँ। आप किताब से या शब्द से प्रकृति में तदाकार-तद्रूप होने तक
जाओगे। किताब केवल सूचना है। किताब में लिखे शब्द से इंगित अर्थ के साथ तदाकार-तद्रूप होने
पर समझ में आता है। \
\
जब समाधान, नियम, नियंत्रण, स्व-धन, स्व-नारी-स्व-पुरुष, दया-पूर्ण कार्य-व्यवहार एक
"आवश्यकता" के रूप में स्वीकार होता है, तभी तदाकार-तद्रूप होता है, अनुभव होता है।
अन्यथा नहीं होता है। किसी की आवश्यकता बने बिना उसे समझाने के लिए जो हम प्रयास करते
हैं, वह उपदेश ही होता है, सूचना तक ही पहुँचता है। अध्ययन से ही हर व्यक्ति पारंगत होता
है। अध्ययन के बिना कोई पारंगत होता नहीं है। अनुभव मूलक विधि से ही हम प्रमाणित होते
हैं। अनुभव के बिना हम प्रमाणित होते नहीं हैं। यह बात यदि समझ आता है तो अनुभव की
आवश्यकता है या नहीं, आप देख लो! अनुभव की आवश्यकता आ गयी है तो अनुभव हो कर रहेगा।
आवश्यकता के आधार पर ही हर व्यक्ति काम करता है। आपकी आवश्यकता बनने का कार्यक्रम
आपमें स्वयं में ही होता है। दूसरा कोई आपकी आवश्यकता बना ही नहीं सकता. यही मुख्य बात
है। हर व्यक्ति की जिम्मेदारी की बात वहीं है। अनुभव हर व्यक्ति की आवश्यकता है, ऐसा
मान कर ही इस प्रस्ताव को प्रस्तुत किया है। अनुभव को व्यक्ति ही प्रमाणित करेगा.
जानवर तो करेगा नहीं, पेड़-पौधे तो करेंगे नहीं, पत्थर तो करेंगे नहीं\...\
\
सभी जीव वंश विधि से काम करते हैं। मानव ज्ञान-अवस्था का होते हुए अभी न पूरा जीवों
जैसा जीता है, न पूरा मानव जैसा जीता है। इस तरह मानव अभी न इधर का है, न उधर का!
ऐसा अनिश्चित जीने से धरती ही बीमार हो गयी। \
\
**प्रश्न: मानव ऐसा "न इधर का, न उधर का" क्यों हो गया?**\
\
उत्तर: उसका कारण है -- जीवों में जो "आवश्यकता" है, उससे मानव का संतुष्ट होना बना
नहीं। और मानव-चेतना से संतुष्ट होने की जगह में मानव आया नहीं। मानव-चेतना की
"आवश्यकता" को महसूस करने पर ही मानव अनुभव करेगा और मानव-चेतना को अपनाएगा। हर
व्यक्ति में इस आवश्यकता बनने के लिए उसे अध्ययन रुपी पुरुषार्थ करना होगा। पूरा समझ में
आना और प्रमाणित होना ही परमार्थ है, वही समाधान है। फिर पुरुषार्थ के साथ समृद्धि
होता ही है. समाधान-समृद्धि होने पर अभय होता ही है। समाधान-समृद्धि और अभय होने पर
सह-अस्तित्व में अनुभव प्रमाणित होता है। ऐसा व्यवस्था बना हुआ है। \
\
**प्रश्न: इसमें दिक्कत फिर कहाँ है?**\
\
उत्तर: दिक्कत है, हम दूसरों को ठीक करने में अपने को ज्यादा लगा देते हैं। स्वयं ठीक होने के
लिए हम लगते नहीं हैं। दूसरे -- पठन से हम अपने को विद्वान मान लेते हैं, वह गलत है। जीने
से ही हम विद्वान हैं। वह आने पर हो जाता है. इसमें आप मुझे ही जाँचिये. मैं पढ़ने-लिखने में
विद्वान नहीं हूँ, फिर मैं इसे कैसे पा गया? शब्द का अर्थ समझ में आने पर मेरा "जीना" बन
गया, उसी को हम प्रमाण कह रहे हैं। प्रमाण के रूप में मैं आपके सामने उपलब्ध हूँ. अनुसन्धान
विधि से चलते हुए, मेरे साथ ऐसा कुछ नहीं था। आपके साथ सूचना भी है, प्रमाण रूप में व्यक्ति
भी है। \
\
**प्रश्न: तो आप कह रहे हैं, हमारी अनुभव-प्रमाण की आवश्यकता नहीं बन पा रही है,
इसलिए हमे अनुभव नहीं हो रहा है?**\
\
उत्तर: - आवश्यकता अनुभव करने की और प्रमाणित होने की नहीं बना है। दूसरों को बताने की
आवश्यकता बना है। दूसरों को बताने योग्य आप हो भी गए हैं। श्रवण के आधार पर गति होना
पर्याप्त नहीं है। समझ के आधार पर गति होना ही पर्याप्त होता है। समझ के आधार पर गति
होना अनुभव के साथ ही होता है, प्रमाण के साथ ही होता है। अनुभव के लिए तदाकार-तद्रूप
होने के लिए वस्तु कल्पनाशीलता के रूप में हर व्यक्ति के पास रखा है। कल्पनाशीलता रुपी इस
व्यक्तिगत स्त्रोत को नकारा भी कैसे जाए? कल्पनाशीलता का स्त्रोत जीवन है. जीवन का
अध्ययन नहीं हुआ है। शरीर को जब तक जीवन मानते रहते हैं तब तक अनुभव होना नहीं है।
जीवन को जीवन माना, जीवन में अनुभव होने की सम्भावना को समझा, उसके बाद अपनी
उपयोगिता को जोड़ दिया तो अनुभव होता है। हमारा उपयोग अनुभव-मूलक विधि से ही है.
अनुभव एक बिंदु है. प्रमाण एक सिंधु है। \
\
भाषा में हम बहुत विद्वान हो जाते हैं, अनुभव को लेकर हम वहीं के वहीं बने रहते हैं। इसी
रिक्तता को भरने की आवश्यकता है। प्रमाण अनुभव से ही होता है. सूचना से प्रमाण होता
नहीं है। सूचना सूचना ही है। भाषा से हम सूचना तक पहुँच पाते हैं। सूचना को प्रमाण में
उतारना हर व्यक्ति का जिम्मेदारी है। \
\
सुनाना हमारा स्वत्व नहीं है। सुनाना दूसरों के लिए ही होता है. जीना हमारा स्वत्व है।
यही जिम्मेदारी की बात है। इसको पहचान लेना एक पुण्य की बात है। अच्छी बुद्धि के बिना
यह पहचान में नहीं आता है। \
\
व्यक्त होने के लिए आपने प्रयत्न किया तो स्वत्व बनाने के लिए आवश्यकता बनी। स्वत्व बनाने
की आवश्यकता बनी तो उसमे सफल हो जायेंगे। \
\
इसका सार बात है -- "अनुभव स्वत्व है. बताना हमारा वैभव है।" वैभव के बारे में हम जल्दी
चले जाते हैं, स्वत्व के बारे में उपेक्षा रहता है। \
\
स्वयं में मानव-चेतना की आवश्यकता स्वीकार होना, तदाकार-तद्रूप होना, स्वयं की
उपयोगिता सिद्ध होना, फिर उपकार विधि से पूरक होना -- ये एक से एक लगी कड़ियाँ हैं।
पूरकता विधि से ही परंपरा है। बिना परंपरा के कोई प्रमाण नहीं है। परंपरा के बिना तो
केवल "घटना" है। " घटना" के रूप में एक व्यक्ति को अनुभव हो गया, वह चला गया -- उसका
कोई मतलब नहीं है। \
\
\
- श्री ए. नागराज के साथ संवाद पर आधारित (सितम्बर २०११, अमरकंटक)

**Tuesday, June 21, 2011**

[अध्ययन
विधि](http://madhyasth-darshan.blogspot.in/2011/06/blog-post_619.html)

अध्ययन संयोग से होता है। इसमें अभिभावक, अध्यापक, और विद्यार्थी तीनो शामिल हैं।
विद्यार्थी वह है - जो जिज्ञासु हो। अभिभावक से आशय है - विद्यार्थी के माता-पिता
आदि। अध्यापक वह है - जो अनुभव-संपन्न समझदार व्यक्ति हो। \
\
अध्ययन-क्रम में विद्यार्थी अपनी जिज्ञासा को व्यक्त करता है, जिसका समाधान अध्यापक
प्रस्तुत करता है और जिज्ञासा को शांत करता है।\
\
अध्यापक के अनुभव की रोशनी में विद्यार्थी अध्ययन करता है। अध्यापक के अनुभव की रोशनी
विद्यार्थी के पूरे जीवन पर प्रभाव डालती है - जिससे विद्यार्थी की बुद्धि और आत्मा बोध
और अनुभव करने के लिए तैयार हो जाती है। जैसे-जैसे विद्यार्थी की जिज्ञासा तृप्त होती
जाती है उसकी कल्पनाशीलता वैसे-वैसे सह-अस्तित्व में तदाकार होती जाती है। एक बिंदु पर
कल्पनाशीलता पूरी तरह तदाकार हो जाती है। वह बिंदु है - अस्तित्व को सह-अस्तित्व रूप में
अनुभव करना। अनुभव संपन्न होने पर विद्यार्थी स्वयं को प्रमाणित करने योग्य हो जाता है।
यही अध्ययन की सफलता है।\
\
- बाबा श्री ए नागराज के साथ संवाद पर आधारित (मई २०११, अमरकंटक)

## Friday, May 6, 2011

### [अनुसंधान, अध्ययन, प्रमाण](http://madhyasth-darshan.blogspot.in/2011/05/blog-post_06.html)

अध्ययन करने वाला तुलन, साक्षात्कार और बोध विधि से देखता (समझता) है। अध्ययन कराने
वाला अनुभव मूलक विधि से प्रस्तुत होता है। अनुभव की रोशनी में ही सब देखा (समझा) जा
सकता है। अनुभव की रोशनी अध्यापन करने वाले के पास रहता है। कल्पनाशीलता जब अनुभव को
स्वीकारती है तब वह तदाकार हो जाती है। अध्ययन की प्रक्रिया तो यही है।\
\
सह-अस्तित्व विधि से समझदारी अस्तित्व में है। उसको समझना है, अनुभव करना है, प्रमाणित
करना है - इतना ही बात है।\
\
शब्द से अर्थ को अस्तित्व में वस्तु के स्वरूप में पहचानने के लिए मन को लगाना पड़ता है। शब्द
से इंगित अस्तित्व में वस्तु को स्वीकारना होता है, तब तदाकार होने की बात आती है। यदि
शब्द से कोई वस्तु अस्तित्व में इंगित नहीं होती तो वह शब्द सार्थक नहीं है। वस्तु को
स्वीकारते नहीं हैं तो तदाकार नहीं हो पाते। तदाकार होने पर तद्रूप होते ही हैं। उसके लिए
कोई पुरुषार्थ नहीं है - वह परमार्थ ही है।\
\
तदाकार होना ही अध्ययन है। तद्रूप होना ही अनुभव है। तद्रूप होने पर प्रमाण होता ही
है, उसके लिए कोई अलग से प्रयत्न नहीं करना पड़ता। प्रमाण तो व्यक्त होता ही है. जैसे --
आप जो पूछते हो, उसका उत्तर मेरे पास रहता ही है। अनुभव-मूलक विधि से व्यक्त होने वाला
अध्ययन कराएगा। अनुभव की रोशनी में ही अध्ययन करने वाले का विश्वास होता है। विश्वास
के आधार पर ही वस्तु का बोध होता है। वस्तु का बोध होने पर तदाकार हुआ।\
\
\
**प्रश्न:- जीवन-विद्या परिचय-शिविर में सुने प्रस्तावों पर अपनी कल्पनाशीलता को लगाना
अनुभव तक पहुँचने के लिए पर्याप्त है, या वांग्मय का अध्ययन करना भी आवश्यक है? **\
\
उत्तर: - अध्ययन करना आवश्यक है। अध्ययन पूर्वक ही अनुभव होता है।\
\
**प्रश्न:- तो क्या अध्ययन करने के लिए क्या पढ़ा-लिखा होना आवश्यक है?\
**\
उत्तर: - नहीं। समझने की अर्हता सबके पास है, कल्पनाशीलता के आधार पर -- चाहे पढ़े-लिखे
हों, या न हों। समझाने वाला पढ़े-लिखे को भी समझा सकता है, बिना पढ़े-लिखे को भी समझा
सकता है। जो पढ़ा-लिखा नहीं है, वह सुन तो सकता ही है। पढ़ना भी सुनना ही है -- उससे
अधिक नहीं है। सुनने-पढ़ने के आधार पर हम तर्क करते हैं। तर्क संतुष्ट होने के बाद समझने की
इच्छा होती है। समझने के बाद व्यवहार में प्रमाणित करने की कोशिश करते हैं।\
\
कितने भी तरीके से हम सोचें, लक्ष्य समझदारी का व्यवहार में प्रमाणित होना ही है। इस
लक्ष्य को छोड़ कर हम केवल बातों में अपनी बहादुरी को बता सकते हैं। बातों में बहादुरी
बताने से मानव तरा नहीं। बातों में बहादुरी दिखाने की वेद-मूर्ती परंपरा से मैं स्वयं निकला
था। वेद-मूर्तियों से ज्यादा बोलने वाला संसार में कोई नहीं है। लेकिन उससे कोई प्रयोजन
निकला नहीं।\
\
**प्रश्न:- जब तक हम अध्ययन के इस वातावरण में रहते हैं, तब तक हमारा मन लगा रहता है.
जब यहाँ से दूर जाते हैं -- तो ऐसा लगता है जैसे उल्टा ही गियर लग गया हो! ऐसा क्यों है,
इसके निदान के लिए क्या करें?**\
उत्तर: - सुनना और पढ़ना समझना नहीं है। जब तक हमारा ध्यान सुनने और पढ़ने में ज्यादा
रहता है, "समझने" में कम रहता है -- तब तक ऐसा होता है। सुनने और पढ़ने के साथ-साथ
"समझने" का भी प्रयास किया जाए। समझ में आने पर वह भूलता नहीं है, फिर उस समझ को
जीना ही होता है। समझने से पहले मानव जीव-चेतना में ही जीता है।\
\
\
**प्रश्न:- अभी तक जो "धर्म-संस्थापक" के नाम से महापुरुष हुए -- जैसे बुद्ध, महावीर,
यीशु, पैगम्बर मुहम्मद -- वे मानव थे, देव-मानव थे, दिव्य-मानव थे, या भ्रमित थे?**\
उत्तर: - "धर्म-स्थापना" की कल्पना है। धर्म कहाँ "स्थापित" हुआ? धर्म स्थापित हुआ होता
तो संसार को बिगाड़ते कैसे? अपनी कल्पनाशीलता की बदौलत "धर्म" शब्द को हम पाए जरूर हैं
-- लेकिन "धर्म" शब्द के अर्थ में हम जीते नहीं हैं।\
\
**प्रश्न:- आपको जो दर्शन हुआ, वह भूतकाल में इस धरती पर किसी को हुआ या नहीं?\
**\
उत्तर: - मैं यह नहीं कह सकता। यदि हुआ भी हो तो उसका प्रमाण तो वर्तमान में नहीं है।
" मुझसे पहले किसी को अनुभव नहीं हुआ" -- यह कहने का अधिकार मेरे पास नहीं है। परम्परा
में प्रमाण नहीं हुआ -- यह मैं कह सकता हूँ। प्रमाण के लिए ही मैंने अनुसंधान किया, प्रमाणित
होने के लिए ही हम काम कर रहे हैं।\
\
**प्रश्न:- आपको जो दर्शन हुआ, वह भविष्य में किसी को होगा या नहीं?**\
\
उत्तर: - अध्ययन करने वाले सभी को यह अस्तित्व-दर्शन होगा। अध्ययन किये बिना किसी को
अस्तित्व-दर्शन नहीं होगा।\
\
**प्रश्न: शरीर छोड़ने के बाद जीवन की भ्रम और जागृति को लेकर क्या स्थिति होती है?\
**\
उत्तर: - जीते समय जीवन जितना भ्रमित रहता है, उतना ही भ्रमित शरीर छोड़ने के बाद
भी रहता है। जीते समय जीवन जितना जागृत रहता है, उतना ही जागृत शरीर छोड़ने के बाद
भी रहता है। जीवन शरीर छोड़ते समय शरीर-यात्रा का समीक्षा करता है, इसमें जो भी वह
गलती स्वीकारता है उसको भूल कर अगली शरीर-यात्रा शुरू करता है। मानव-चेतना,
देव-चेतना, दिव्य-चेतना में जीना जागृति है। जीव-चेतना में जीना भ्रम है। जीव-चेतना में
न्याय पूर्वक जीना बनता नहीं है।\
\
**प्रश्न: एक जागृत-जीवन को अपनी अगली शरीर-यात्रा में क्या फिर अनुसंधान या अध्ययन
करने की आवश्यकता है?**\
उत्तर: - जागृत-जीवन द्वारा भी शरीर छोड़ने के बाद दुबारा शरीर लेने पर समझना तो फिर
से पड़ेगा ही। ऐसे जीवन द्वारा परंपरा में यदि जागृति होगा तो परंपरा से जल्दी समझना
होगा, परपरा में जागृति नहीं होगा तो पुनः अनुसंधान करना होगा।\
\
हर जीवन जागृति के लिए तृषित है। परंपरा से यदि जागृति नहीं मिलती है तो जो
लाभोन्माद, भोगोन्माद, कामोन्माद मिलता है -- उसी में जीना होता है। उससे जीवन को
संतुष्टि होता नहीं है। जीवन-संतुष्टि का प्रावधान मानव-परंपरा में हो, उसके लिए मैंने यह
प्रस्ताव मानव-जाति के सम्मुख रखा है।\
\
समझना या अनुभव करना हर व्यक्ति के वश का है। परंपरा में समझदारी का प्रावधान न होने
के कारण मानव भ्रम में रहने के लिए विवश है।\
\
**प्रश्न: एक बार मानव द्वारा अनुभव-संपन्न होने के बाद उसका दूसरी शरीर-यात्रा में फिर
से अनुसंधान करना क्यों आवश्यक है?**\
उत्तर: - शरीर के साथ तदाकार हुए बिना संवेदनाएं व्यक्त होते नहीं हैं। दूसरी शरीर-यात्रा
शुरू करने पर कल्पनाशीलता शरीर के साथ ही तदाकार होगी। ऐसे में जीवन द्वारा ज्ञान को
स्वीकारने के लिए अनुसंधान या अध्ययन की आवश्यकता रहेगी ही।\
\
अनुसन्धान तब आवश्यक है जब परंपरा में जागृति का प्रमाण पहुँचता नहीं है। परंपरा में जागृति
का प्रमाण नहीं है तो अनुसंधान के अलावा और क्या रास्ता है? जैसे - मेरे द्वारा किये गए
अनुसंधान की यदि परंपरा नहीं बनती है या इसको परंपरा में स्थापित करने के लिए मानव
तैयार नहीं होते हैं, और मैं यदि इसी धरती पर मानव को मदद करना चाहूंगा, तो मैं अगली
शरीर-यात्रा में पुनः अनुसंधान करूँगा ही। ऐसे में अनुभव स्वयं (जीवन) में बना रहेगा, पर उस
अनुभव को कल्पनाशीलता द्वारा प्रकट करने के लिए अनुसंधान करना ही होगा। समाधि-संयम
पूर्वक ही अनुसंधान होगा।\
\
परंपरा में कमी होती है तभी अनुसंधान करने की बात होती है। जिस परंपरा में मैं जन्मा उसमें
मुझे कमी लगी, उससे मैं पीड़ित हुआ, फलस्वरूप तीव्र-इच्छा से मैंने समाधान को चाहा, तभी मैंने
अनुसंधान किया।\
\
यदि परंपरा में जागृति का प्रमाण पहुँचता है तो हमको दुबारा अनुसंधान करने की आवश्यकता
नहीं है। ऐसे में पुनः शरीर-यात्रा करते समय में जो परंपरा से प्रमाण मिलता है उसको अध्ययन
और अभ्यास करने की आवश्यकता है।\
\
**प्रश्न:- आपने जो यह अनुसंधान किया उसको करने से पहले आप क्या पहले से अनुभव-संपन्न "थे"
या "नहीं थे"?**\
उत्तर: - इस अनुसंधान को करने से पहले मैं अनुभव-संपन्न "था" या "नहीं था", उसका कोई
प्रमाण नहीं है। जिस परिवार-परंपरा में मैं पैदा हुआ उसमे भी किसी ने प्रमाण प्रस्तुत किया
नहीं। इसी लिए मैं अपने प्रयास को "अनुसंधान" कहता हूँ। प्रमाण-विहीन कोई बात मैं कर
नहीं सकता।\
\
**प्रश्न: इसका मतलब क्या यह है -- परंपरा यदि जागृत न हो तो चाहे उसमे अनुभव-संपन्न
व्यक्ति हो या न हो, पुनः अनुसंधान करने की आवश्यकता होगी?**\
उत्तर: - हाँ। व्यक्ति कोई जागृत हुआ या नहीं हुआ -- इसको तब तक कहा नहीं जा सकता जब
तक परंपरा में प्रमाण न हो। अनुसंधान करना एक हिम्मत की बात है। हर कोई व्यक्ति
अनुसंधान करेगा नहीं। अध्ययन सभी के लिए एक सुलभ मार्ग है। इसी आधार पर अब हम
ईमानदारी के साथ बात कर सकते हैं। इस आधार के बिना ईमानदारी के साथ बात करने का
कोई तरीका ही नहीं बनता।\
\
- बाबा श्री नागराज के साथ संवाद पर आधारित (अक्टूबर २०१०, बांदा)

**Tuesday, May 3, 2011**

[अनुभव और
प्रमाण](http://madhyasth-darshan.blogspot.in/2011/05/blog-post_8914.html)

प्रमाण के बिना अनुभव का कोई प्रयोजन नहीं है। यदि हम कहते हैं, हमको अनुभव हो गया पर
उसका प्रमाण नहीं है -- तो उसका कोई प्रयोजन नहीं है। अनुभव होता है, तो प्रमाण होता
ही है। प्रमाण नहीं होता, तो अनुभव होता ही नहीं है। अनुभव होने में ही गलती हो गयी
है, तभी प्रमाण नहीं हुआ। अनुभव ही एक ऐसी बात है जिसको झाड पर चढ कर चिल्ला सकते
हैं, बहुत दूर-दूर तक हम चोंगा-पोंगा लगा करके बात कर सकते हैं, उसका कोई भय नहीं होता।
अभी तक की सारी परंपराओं के विपरीत मैं बात कर रहा हूँ -- फिर भी मैं कहाँ भयभीत हूँ?
जो अनुभव होता है, उससे अधिक की संभावनाएं बने रहते हैं। क्योंकि मानव में पायी जाने वाली
कल्पनाशीलता और कर्म-स्वतंत्रता अनुभव से जुड़ती है। अनुभव मूलक विधि से न्याय पूर्वक जीना
बनता है। न्याय-पूर्वक जीना बनता है तो समाधान (धर्म) पूर्वक जीना बनता है। न्याय और
धर्म पूर्वक जीना बनता है तो सत्य पूर्वक जीना बनता है। दूसरा कोई रास्ता ही नहीं है।
७०० करोड आदमी मिल कर दूसरा कोई रास्ता या विधि को बना ही नहीं पायेंगे। \
\
- बाबा श्री ए नागराज के जीवन-विद्या राष्ट्रीय सम्मलेन २०१० में उदबोधन पर आधारित

**Tuesday, April 19, 2011**

[भक्ति](http://madhyasth-darshan.blogspot.in/2011/04/blog-post_9375.html)

आदर्शवाद में "भक्ति" को लेकर कहा गया -- ईश्वर को रिझाने के अर्थ में भजन और सेवा करना
भक्ति है। ईश्वर रहस्यमय रहे आया. यहाँ मानव-संचेतना वादी मनोविज्ञान में कहा गया --
मानव-संबंधों में मूल्यों को प्रमाणित करना भक्ति है। अब इन दोनों में से क्या चाहिए? -- आप
ही निर्णय कीजिये। \
\
- अनुभव-शिविर जनवरी २०११ -- अमरकंटक में बाबा श्री ए नागराज के उदबोधन पर आधारित

[अनुभव के लिए
अड़चन](http://madhyasth-darshan.blogspot.in/2011/04/blog-post_1814.html)

हर व्यक्ति अपने तरह से जीना शुरू करता है। जीव-चेतना में सुविधा-संग्रह पूर्वक जीना शुरू
करता है। उसको वह त्यागना नहीं चाहता है। सूक्ष्म रूप में देखें तो इतना ही अड़चन है। और
कुछ भी नहीं है। इसी में देरी लगती है। जबकि समाधान-समृद्धि में सुविधा-संग्रह दोनों विलय
होता है - इस बात में विश्वास नहीं कर पाता है। समाधान-समृद्धि गुरु-मूल्य है।
सुविधा-संग्रह लघु-मूल्य है। गुरु-मूल्य में लघु-मूल्य विलय होता है। \
\
अनुभव है -- अनुक्रम से स्वीकृति, और अनुक्रम से अभिव्यक्ति। अनुक्रम है -- विकास-क्रम,
विकास, जागृति-क्रम, जागृति. सह-अस्तित्व दर्शन ज्ञान, जीवन ज्ञान, मानवीयता पूर्ण
आचरण ज्ञान में मैं पारंगत हूँ और प्रमाणित हूँ -- यही अनुभव है। \
\
- अनुभव-शिविर जनवरी २०११ -- अमरकंटक में बाबा श्री ए नागराज के उदबोधन पर आधारित

[मानव-चेतना](http://madhyasth-darshan.blogspot.in/2011/04/blog-post_7455.html)

"मानव-चेतना" एक शब्द है। इस शब्द का अर्थ है -- ज्ञान। ज्ञान रासायनिक-भौतिक वस्तु
नहीं है। जड़-चैतन्य वस्तु सत्ता में संपृक्त है. सत्ता व्यापक वस्तु है, जिसमे भीगे रहने से
जड़-प्रकृति ऊर्जा-संपन्न है, और चैतन्य-प्रकृति ज्ञान-सम्पन्न है। जड़-प्रकृति की चुम्बकीय-बल
सम्पन्नता और क्रियाशीलता (पहचानने-निर्वाह करने के रूप में) उसकी ऊर्जा-सम्पन्नता वश है।
चैतन्य-प्रकृति की क्रियाशीलता (जानने-मानने-पहचानने-निर्वाह करने के रूप में) उसकी
ज्ञान-सम्पन्नता वश है। जानने-मानने और पहचानने-निर्वाह करने की बात सभी मानवों में है।
एक ही बात का उपदेश दिया है -- "जो मानते हो, उसको जान लो और जो जानते हो, उसको
मान लो"। \
\
चेतना के चार स्तर हैं -- जीव-चेतना, मानव-चेतना, देव-चेतना, और दिव्य-चेतना। इसमें से
जीव-चेतना मानव के लिए अविकसित चेतना है। मानव-चेतना, देव-चेतना, और दिव्य-चेतना
विकसित चेतना है। मानव-चेतना में जीने से मानव उपकारी होता है। उपकारी होने का मतलब
-- स्वयं में विश्वास, सर्व-मानव में विश्वास, और मनुष्येत्तर प्रकृति में विश्वास। इस प्रकार
मानव-चेतना में मानव मनुष्येत्तर प्रकृति के साथ नियम-नियंत्रण-संतुलन पूर्वक और मानव के साथ
न्याय-धर्म-सत्य पूर्वक जी पाता है। यही जीने देना, जीना है। अब मानव को सोचना होगा
-- मानव-चेतना में जीना है, या जीव-चेतना में जीना है? पहले स्वयं मानव-चेतना में जीने का
अभ्यास करना, फिर शिक्षा के लिए प्रयत्न करना, फिर अखंड-समाज के लिए प्रयत्न करना,
फिर सार्वभौम व्यवस्था के लिए प्रयत्न करना। ऐसा एक से जुडी दूसरी श्रंखला है। स्वयं जिए
बिना पहले हम सार्वभौम-व्यवस्था को स्थापित नहीं कर सकते। पहले हमको स्वयं जीना पड़ेगा।
हम स्वयं कुछ भी करते रहें और सार्वभौम-व्यवस्था बन जाए -- यह हो नहीं सकता। \
\
- अनुभव-शिविर जनवरी २०११ -- अमरकंटक में बाबा श्री ए नागराज के उदबोधन पर आधारित

**Monday, April 18, 2011**

[अनुभव](http://madhyasth-darshan.blogspot.in/2011/04/blog-post_18.html)

आज मकर-संक्रांति का दिन है. ऐसे शुभ वेला में आप हम सब मिले हैं. यह संयोग और निष्ठा की
बात है. संयोग तो रहा ही. निष्ठा होने से हम यहाँ मिले. मिलने में आशय यही है -- अनुभव
कैसे हो? अभी यहाँ सर्वाधिक लोगों में अनुभव का ही लक्ष्य है. आदर्शवादी विधि से अब तक
माना गया था कि अनुभव असाध्य है, और किसी बिरले को ही अनुभव उपलब्ध होगा. अभी
विकल्प विधि से हम शुरू किये हैं कि -- "सबको अनुभव होगा. अनुभव कर सकने का अधिकार
सबके पास है" यहाँ जितने भी लोग बैठे हैं, वे सभी पठन का अधिकार रखते हैं, या पठन-शील
हैं. उनमे से कुछ अध्ययन-शील हैं. अनुभव-शील व्यक्ति उससे और कम हैं. \
\
शब्दों का पठन करते हैं. शब्दों का निश्चित अर्थ होता है. उस निश्चित अर्थ के स्वरूप में
अस्तित्व में वस्तु होता है. वस्तु के साथ हमारा मन तदाकार होता है और उसको सत्य मानना
बनता है -- तो हम अध्ययन किये, नहीं तो हम अध्ययन किये नहीं हैं, पठन भर किये हैं. अनुभव
होना उसके आगे ही है. पठन भर से चेतना-विकास होता नहीं है. हम मान भले ही लें कि
हमारा चेतना-विकास हो गया है, पर चेतना-विकास हुआ नहीं रहता है. \
\
चेतना विकास का मतलब है -- मानव-चेतना, देव-चेतना, दिव्य-चेतना में जी पाना.
मानव-चेतना पूर्वक सर्व-मानव के व्यवस्था का स्वरूप समझ में आता है. इससे स्पष्ट होता है --
"मानव-जाति एक है" और "मानव-धर्म एक है". इन दोनों बातों के साथ मानव स्वाभाविक रूप
में अन्य मानवों के साथ विश्वास करने योग्य होता है. \
\
पठन के बाद, अस्तित्व में वस्तु के साथ मन तदाकार होता है, और उसको सत्य "मानना" बनता
है -- तो हम अध्ययन में सफल हुए. अनुभव होना इसके एक कदम आगे है -- किन्तु इतने से सत्य
को "मानना" बन जाता है. इस तरह सत्य को "मान" कर हम मानव-चेतना में जीना शुरू करते
हैं. इस तरह हम सर्व-मानव के साथ व्यवस्था में जीने के स्वरूप के बारे में स्पष्ट होते हैं. इसी
के साथ मानव का मानव के साथ विश्वास करना बनता है. \
\
अभी तक मानव का मानव के साथ विश्वास करना नहीं बना था. विश्वास के न होने से ही
सभी अवैध बातों को वैध मान लिया. इसी कारण वश धरती बीमार हो गयी, अपराध प्रवृत्ति
बढ़ गयी, प्रदूषण छा गया, अपने-पराये की दूरियां बढ़ गयी. हमने तो मजा मार लिया --
आगे पीढ़ी को क्या दिया? आगे पीढ़ी के लिए क्या छोड़ कर जा रहे हैं? यह सोचने पर अपने में
एक स्तंभित होने की स्थिति बनती है. इस स्थिति को ठीक से देखने पर यही निकलता है --
हमको ऐसा नहीं करना चाहिए था. अब क्या करें? अब तो अपराध करना बंद करें! अपराध को
छोड़ने के पक्ष में हम काम शुरू कर देते हैं. अपराध-मुक्ति का पहला प्रमाण समाधान-समृद्धि
पूर्वक जीना ही है. समाधान का क्या कोई विरोध भी होता है?\
\
"समाधान चाहिए या समस्या चाहिए?" -- हमारे यह पूछने पर उत्तर में सभी कहते हैं,
"समाधान चाहिए". "समस्या के बिना समाधान कहाँ होगा?" -- यह भी एक बार चर्चा में
आया था. उनसे हमने पूछा -- "समाधान की निरंतरता चाहिए या समस्या की निरंतरता
चाहिए?" इसके उत्तर में निकला -- "समाधान की निरंतरता चाहिए". फिर पूछा --
"समाधान की निरंतरता होने पर समस्या कहाँ रहेगा?" यदि प्रकाश की निरंतरता हो गयी
तो उसके बाद अन्धकार कहाँ रहेगा? सच्चाई की निरंतरता हो गयी तो झूठ का कहाँ स्थान
रहेगा? सुख की निरंतरता हो गयी तो दुःख का स्थान कहाँ रहेगा? यह सब बात हो चुकी है.
कुल मिला कर, विश्वास पूर्वक जीने के लिए आवश्यक है -- सकारात्मकता के लिए अपनी
प्रवृत्ति को लगाया जाए. नकारात्मक भाग में अपनी प्रवृत्ति को न लगाया जाए. \
\
मानव के पास यह दोनों (सकारात्मक और नकारात्मक) के लिए अवकाश है. सकारात्मकता को
चाहता है, नकारात्मकता के पक्ष में हो जाता है. अभी तक ऐसा ही है. शिक्षा ऐसा ही है.
व्यवस्था ऐसा ही है. संविधान ऐसा ही है. जैसे -- अहिंसा को चाहते हैं, पर हिंसा किये
बिना दंड-संहिता होता नहीं है. दंड-सहित में यंत्रणा को कितने विधियों से दिया जा सकता
है -- यही लिखा है. भारत में व्यास जी ने दंड-नीति को लिखा, उससे पहले मनु-धर्म शास्त्र
में प्रायश्चित्त का जिक्र है. अपराध को पहचानने के लिए "अपराध-शाखा" खोला है.
अपराध-शाखा का यह मानना है -- हर व्यक्ति प्रकारांतर से अपराधी है. लाभोंमादी,
कामोंमादी, भोगोंमादी शिक्षा में अपराध के अलावा कुछ हो ही नहीं सकता. इस तरह कहाँ
पहुंचेगे? इस तरह मानव के "सही स्वरूप" को कैसे पाया जाए? यह सोचने का मुद्दा बनता है या
नहीं? \
\
इससे निकलने का सूत्र दिया -- मानव पहले अपने में विश्वास संपन्न हों. उसके लिए विकल्प
स्वरूप में प्रस्तुत मानव-चेतना, देव-चेतना, दिव्य-चेतना का अध्ययन करें. शब्द से इंगित वस्तु के
साथ हमारा मन तदाकार हुआ तो हमने यह अध्ययन किया. तदाकार होने पर हमको अपने में
विश्वास होता है. विश्वास के साथ जीने में अभिव्यक्त होते हैं तो अनुभव होता है. अनुसंधान
विधि में मैंने पहले अनुभव किया, बाद में अभिव्यक्त करना शुरू किया. अध्ययन विधि में
अभिव्यक्ति के साथ अनुभव होता है. \
\
विगत में बतायी गयी ध्यान विधियों से थोड़ी देर के लिए हमारा मन अपनी प्रवृत्तियों से चुप
होता है, उसको हम "शान्ति" मान लेते हैं. जबकि परिवार में समाधान-समृद्धि पूर्वक हम जी
पाते हैं, और उसकी निरंतरता होती है -- तब शान्ति होती है. उसके पहले शान्ति मिलता
नहीं है.\
\
जब सारे मानव समाधान-समृद्धि पूर्वक जी पाते हैं -- तब अभयता होती है. कुछ लोग अपराध
करें, कुछ न करें -- उसमे अभयता कहाँ हुआ? सर्व-मानव के जागृत होने पर अभयता प्रमाणित
होता है. इसके लिए जो प्रबुद्ध कहलाते हैं, समझदार कहलाते हैं -- उन्ही को भागीदारी करने
के लिए, मदद करने के लिए आगे आना होगा. इस बात का प्रमाण मैं स्वयं हूँ. अनुसन्धान विधि
से मैं समझा, और फिर अनुभव-मूलक विधि से समझाना शुरू किया. इस बात के लोकव्यापीकरण
क्रम में पहले ऐसा लगता था -- सुनने-समझने वाले कम हैं, समझाने वाले ज्यादा हैं. आज की
स्थिति में ऐसा लगता है -- समझाने वाले कम हैं, सुनने-समझने वाले ज्यादा हैं. इससे पता चलता
है -- सर्वाधिक लोगों में सुख के प्रति, समाधान के प्रति, प्रामाणिकता के प्रति,
ईमानदारी के प्रति सहमति बनी हुई है.\
\
"मानव जीव-चेतना वश ही सारा अपराध किया है. मानव-चेतना के साथ सारा न्याय ही
करेगा." ऐसा मान करके यह प्रस्ताव प्रस्तुत किया है. मानव-चेतना विधि में स्त्रोत को
बनाए रखते हुए अपनी निश्चित आवश्यकताओं के अर्थ में उत्पादन करने की बात होती है.
जीव-चेतना में सुविधा-संग्रह लक्ष्य के लिए, स्त्रोत को उजाड़ते हुए, अनिश्चित आवश्यकताओं के
लिए उत्पादन करना बनता है. यदि समाधान-समृद्धि लक्ष्य स्वीकार होता है, और उसके लिए
प्रयास करना बनता है, तो जीव-चेतना से हम मुक्ति पा सकते हैं. समाधान-समृद्धि की जगह
यदि सुविधा-संग्रह लक्ष्य को रखते हैं तो जीव-चेतना को छोड़ नहीं पाते हैं. इसको हर व्यक्ति
अपने में मूल्यांकन करेगा. इस मूल्यांकन को दूसरा कोई नहीं करेगा. इससे पहले भक्ति-विरक्ति
पूर्वक जीने का प्रस्ताव रहस्य में फंस गया. रहस्य से ज्यादा सुलभ सुविधा-संग्रह को मानव ने
माना -- इसीलिये उसमे लग गए. कुल मिला कर जीव-चेतना में जीने से मानव-परंपरा का
सोच-विचार ही गलत हो गया है, उसको सुधारने की आवश्यकता है. जीव-चेतना में जीने से
सारी गलतियों को सही मान बैठा है. यहाँ से छूटने के लिए मार्ग है -- मानव-चेतना में जिए!
मानव-चेतना में जीने से स्वयं में विश्वास होता है. जीव-चेतना में जीने से स्वयं में विश्वास
होता नहीं है, दूसरों पर विश्वास होता नहीं है. ऐसे में मानव पतंगे जैसे हिलता ही रहता
है.\
\
"मानव का अध्ययन" न आदर्शवाद से हुआ, न भौतिकवाद से हुआ. आदर्शवाद मनोकामना पूरी
होने की बात कहा है, ज्ञान होने की बात कहा है, मोक्ष होने की बात कहा है. उसके लिए
वेद-विचार की बात मानने को कहा है. आदर्शवाद में भक्ति-विरक्ति लक्ष्य के साथ जीने की
बात है. ईश्वर को रिझाना भक्ति है -- ऐसा बताया. उसके बाद भौतिकवाद ने वेद-विचार
को दर-किनार करके लाभोंमादी, कामोंमादी, भोगोंमादी शिक्षा दिया. भौतिकवाद में
सुविधा-संग्रह लक्ष्य के साथ जीने की बात है. सामरिक-तंत्रों को बढा दिया, उनको
सीमा-सुरक्षा के लिए लगा कर वहाँ सकल कुकर्मो को करने की अनुमति दिया. अब इस
लाभोन्माद, कामोन्माद, भोगोन्माद, और सीमा-सुरक्षा से कैसे निकलें? इसमें मानव की चाहत
से ही निकलना होगा. अनियंत्रित संवेदनाओं मे उड़ना चाहिए, या संवेदनाएं नियंत्रित रहनी
चाहिए? इसके उत्तर में सभी जगह से यही आवाज आता है -- संवेदनाएं नियंत्रित रहना चाहिए.
संवेदनाएं नियंत्रित रहने की स्थिति में लाभोन्माद कहाँ टिकेगा? कामोन्माद कहाँ टिकेगा?
भोगोन्माद कहाँ टिकेगा? अनियंत्रित संवेदनाओं में बहने से तृप्ति-बिंदु कहाँ मिलेगा? अब मानव
को निर्णय करना है -- भक्ति-विरक्ति लक्ष्य के साथ जीना है, सुविधा-संग्रह लक्ष्य के साथ
जीना है, या समाधान-समृद्धि लक्ष्य के साथ जीना है? यह स्वयं में शोध करने, निर्णय लेने,
और प्रमाणित करने की बात है. प्रमाणित होने के क्रम में अपने प्रतिरूप में संसार को
बसाना.\
\
\
\
- अनुभव शिविर, जनवरी २०११, अमरकंटक, बाबा श्री ए नागराज के उदबोधन से

**Sunday, April 17, 2011**

[अध्ययन में मन
लगना](http://madhyasth-darshan.blogspot.in/2011/04/blog-post_3118.html)

जीवन-ज्ञान के लिए आशा ही जिज्ञासा है. अध्ययन में मन लगता है तो अनुभव होता है. मन
नहीं लगता है, तो पूरा ठीक से सुना भी या नहीं, यह भी कहा नहीं जा सकता. मानव सुनता
है या यंत्र सुनता है? -- इसका भी निर्णय होना आवश्यक है. हमारे सुनने से कल्याण होगा,
या यंत्र के सुनने से कल्याण होगा? -- इसका भी निर्णय होना आवश्यक है. \
\
हम सुनते नहीं हैं, हमारा मन दूसरी चीजों में लगा रहता है -- इसलिए समझ में नहीं आता है.
मन एक साथ तीन दिशाओं में काम करता रहता है. जिस शब्द को सुना उस वस्तु के अर्थ के साथ
यदि हमारी कल्पनाशीलता तदाकार होता है, तब सुना. नहीं तो क्या सुना? \
\
**प्रश्न: अध्ययन में मन कैसे लगे?**\
\
मन कहीं न कहीं लगा ही रहता है. अध्ययन यदि प्राथमिकता में आता है, तो अध्ययन में मन
लगता है. समझने के लिए मन लगता है तो समझ में आता है. समझने के लिए मन नहीं लगता है,
तो ऊट-पटाँग जगह लगा ही रहता है. अभी चाहे ज्ञानी हों, विज्ञानी हों, अज्ञानी हों --
तीनो का मन सुविधा-संग्रह में ही लगा रहता है. उससे छूटे बिना समाधान-समृद्धि के लिए मन
कैसे लगेगा? अभी जिस परंपरा में हम हैं, वह झूठ है -- कितने लोग इस निर्णय पर पहुँच गए हैं?
परंपरा ने जो झूठ दिया उसी का हम अभ्यासी हो गए हैं. जैसे, "आचरण पहले, विचार बाद
में" - यह झूठ परंपरा में है. इस झूठ को पालने के लिए संसार में हज़ार उपाय हैं. दूसरा
उदाहरण, "सबसे बलशाली को ही जीने का अधिकार है" - यह झूठ भी परंपरा में है. \
\
हम जो चाहते हैं, उसमे हमारा मन लगता ही है. हम किसी वस्तु को चाहें और उसमे हमारा मन
न लगे, ऐसा होता नहीं है. हमारे चाहना में ही आनाकानी है. आनाकानी है, क्योंकि हम
दूसरी किन्ही चीजों में लगे रहते हैं. मन जिसको ज्यादा मूल्यवान माना रहता है, उसमे लगा
रहता है. \
\
**प्रश्न: प्राथमिकता कैसे निश्चित होती है? **\
\
तुलन पूर्वक. यह बड़ी चीज है, या वह बड़ी चीज है -- इसका तुलन.\
\
- अनुभव शिविर, जनवरी २०११, अमरकंटक, बाबा श्री ए नागराज के उदबोधन से

**Saturday, April 16, 2011**

[अनुभव के लिए
प्रयास](http://madhyasth-darshan.blogspot.in/2011/04/blog-post_9782.html)

**प्रश्न: अनुभव के लिए हमारे प्रयासों में और क्या पैनापन लाया जाए?** \
\
उत्तर: अनुभव के लिए एक ही विधि है -- वह है अध्ययन। अध्ययन में पारंगत होना ही एक
मात्र रास्ता है. पूरा समझना ही एक मात्र रास्ता है। अध्ययन के लिए आपको बताया है -
शब्द का अर्थ होता है, अर्थ के स्वरूप में अस्तित्व में वस्तु होता है। वस्तु के साथ हमारा
कल्पनाशीलता तदाकार होने पर अध्ययन हुआ। तदाकार होने के बाद वह छूटता नहीं है, हमारा
स्वत्व हो जाता है, उसको प्रकट करने के क्रम में अनुभव हो जाता है। अध्ययन विधि में प्रकट
होने के क्रम में अनुभव होता है। \
\
अनुसन्धान विधि में पहले अनुभव होता है, उसके बाद हम प्रकट होते हैं। ज्ञान-संपन्न होने की
बात अध्ययन विधि से पूरा हो जाता है। अनुसन्धान एक अनिश्चित विधि है. सब कोई
अनुसन्धान कर नहीं पायेंगे। \
\
ज्ञान के साथ ही हम आहार, विहार, और व्यवहार में संयत हो पाते हैं। उससे पहले कोई संयत
नहीं होगा. ज्ञान के रूप में, विचार के रूप में, और आचरण के रूप में यह प्रस्ताव पूरा पड़ता है
या नहीं -- आप बताइये। सभी मोड मुद्दे पर समाधान संपन्न होना अनुभव के बाद ही बनता
है। उसके लिए जीने में (व्यवहार और कर्म) अभ्यास है। अभ्यास के साथ अभिव्यक्ति को जोड़ा
है. अभिव्यक्ति क्रम में ही पता चलता है -- हम पूरा हुए या नहीं हुए। अध्ययन विधि में
सच्चाई के अभिव्यक्ति, सम्प्रेश्ना, प्रकाशन में हम यदि पूरा पड़ते हैं, तो अनुभव तक पहुँचते हैं।
अध्ययन से हमको समझना है. जो समझे हैं, उसकी अभिव्यक्ति होते-होते एक दिन पूरा होने की
स्थिति तक पहुँचते हैं। संबोधन में जो अभिव्यक्त किया वह अध्ययन के अनुरूप रहा या नहीं रहा
-- इसका मूल्यांकन करना। इस तरह, अभिव्यक्ति और अध्ययन के संयोग से हम संसार के साथ
पूरा पड़ पायेंगे। केवल अभिव्यक्ति करते रहेंगे, अध्ययन नहीं करेंगे -- उससे भी हम पूरा नहीं
पड़ेंगे। केवल अध्ययन करते रहेंगे, अभिव्यक्ति नहीं करेंगे -- उससे भी हम पूरा नहीं पड़ेंगे। यह
दोनों एक साथ हैं। \
\
अध्ययन और अभिव्यक्ति के संयोग से समाधान होता है -- जिससे संतुष्टि मिलता है। यही अनुभव
तक पहुँचने की विधि है। हम अपने ढंग से चल कर अनुभव तक पहुँच जायेंगे -- ऐसा होता नहीं है।
अध्ययन और अभिव्यक्ति के संयोग से समाधान होता है। इस तरह समाधान हमको होना है या
हमे सुनने वाले को होना है? इसको भी सोचा जाए. समाधान पहले हमको होना है। फिर हमको
सुनने वाले को यदि समाधान होता है, तो हमारा समाधानित होना प्रमाणित हो गया। उसके
पहले क्या प्रमाण हुआ? \
\
सैंकडो वर्षों से उपदेश विधि से चल कर के हम थोडा भी सुधार तक पहुंचे नहीं हैं, टस से मस
नहीं हुए, भ्रम यथावत बना रहा। अब अध्ययन-विधि से स्वयं में बदलाव होता है या नहीं,
इसको पहले देखो। अपने स्वयं को सुधार के लिए शामिल किये बिना हम पूरा हो जायेंगे -- ऐसा
कोई वादा इस विधि से होता नहीं है। "स्व-कृपा" पूर्णता के लिए आवश्यक है। पहले ऐसा
सोचा गया था -- कोई एक आदमी अच्छा हो जाए, तो उसको देख कर बाकी सब अपने आप अच्छे
हो जायेंगे। पर ऐसा हुआ नहीं. "अच्छे लोग" तो हुए हैं। पर "अच्छे लोगों" का अनुकरण हुआ,
ऐसा नहीं है। \
\
"सभी समझ सकते हैं" -- यहाँ से इस प्रस्ताव की शुरुआत है. अभी तक मानव-इतिहास में ऐसा
नहीं था. कोई व्यक्ति यदि समझ गया तो उसको प्रणाम करने से, उसकी सेवा करने से बाकी
लोग तर जायेंगे -- ऐसा माना गया था. सभी मानव सामरस्यता पूर्वक कैसे जी सकते हैं -- यह
स्वरूप समझ आने से हमारे "जीने" की शुरुआत होती है. सभी मानवों के सामरस्यता पूर्वक जीने
का स्वरूप बना -- समाधान-समृद्धि. "समझदारी से समाधान, श्रम से समृद्धि". समझदारी के
लिए पाँच सूत्रों का प्रस्ताव रखा है -- सह-अस्तित्व, सह-अस्तित्व में विकास-क्रम,
सह-अस्तित्व में विकास, सह-अस्तित्व में जागृति क्रम, सह-अस्तित्व में जागृति. \
\
आदर्शवाद में कहा गया -- आचरण पहले, विचार बाद में. यहाँ कह रहे हैं -- विचार पहले,
आचरण बाद में. इसी लिए इस प्रस्ताव को "विकल्प" कहा है. बिना विचार के कोई आचरण
होता नहीं है. \
\
वेद-विचार संसार में कुकर्मो को रोकने में समर्थ नहीं रहा. इसके बाद आये भौतिकवादी विचार
से कुकर्म सर्वाधिक हुआ. \
\
इसलिए मध्यस्थ-दर्शन के इस प्रस्ताव को इन दोनों के विकल्प स्वरूप में प्रस्तुत किया. इससे
निकला -- हर मानव स्वेच्छा से समझदार हो सकते हैं. हर मानव किसी आयु के बाद अपने को
समझदार मान ही लेता है. \
\
- अनुभव शिविर, जनवरी २०११, अमरकंटक, बाबा श्री ए नागराज के उदबोधन से

[अनुभव का
प्रभाव](http://madhyasth-darshan.blogspot.in/2011/04/blog-post.html)

मनुष्य अनुभव पूर्वक संज्ञानीयता के साथ जब जीने लगता है तो जितने भी निरर्थकताएं उसके
सामने आते हैं, वे निरस्त हो जाते हैं, उनका प्रभाव नहीं हो पाता। यही भ्रांत-अभ्रांत है।
अनुभव में दृष्टा-पद समाई रहती है। दृष्टा-पद विधि से इन सब निरर्थकताओं का निराकरण
होता रहता है तथा व्यवहार विधि से जागृति प्रमाणित होती जाती है। प्रमाण का प्रभाव
चारों तरफ फ़ैल जाता है। उससे मानव सुरक्षित हो जाता है। अनुभव का प्रभाव बढ़ता ही
जाता है, घटता नहीं है। अंततोगत्वा अनुभव-प्रभाव ही जीने का वैभव है। आज की स्थिति में
सारी मानव-जाति व्यर्थ की बातें करने में और सुविधा-संग्रह के लिए जान देने में लगे हैं। अब
यहाँ प्रस्ताव है -- उपयोगिता, सदुपयोगिता और प्रयोजनशीलता के पक्ष में जी-जान लगाया
जाए। जिसमे अपराध-मुक्ति का रास्ता है। \
\
सुविधा-संग्रह विधि से अपराध-मुक्ति के लिए कोई रास्ता, कोई द्वार, कोई खिड़की, कोई
छेद ही नहीं है। \
\
- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

**Monday, February 28, 2011**

[बुद्धि का
प्रयोग](http://madhyasth-darshan.blogspot.in/2011/02/blog-post_28.html)

जीवन देखता है। जीवन बुद्धि पूर्वक ही देखता है। बुद्धि यदि शामिल नहीं है तो जीवन
द्वारा देखना बनता ही नहीं है। भ्रमित स्थिति में बुद्धि भ्रमित-चित्रणों को स्वीकारता
नहीं है -- बुद्धि की इस स्थिति का नाम ही 'अहंकार' है। बुद्धि केवल शाश्वत वस्तु को ही
स्वीकारता है। अध्ययन पूर्वक अर्थ कल्पना में आता है, जिससे जीवन सह-अस्तित्व में तदाकार
होता है -- जिसको बुद्धि स्वीकारता है। फलस्वरूप अनुभव होता है। अनुभव पूर्वक प्रमाणित
हो जाते हैं। दो टूक बात तो यही है।\
\
प्रक्रिया के बाद ही कोई फल-परिणाम होता है। बिना प्रक्रिया के कोई फल-परिणाम होता
नहीं है। सोच-विचार प्रक्रिया के द्वारा ही "निश्चयन" होता है। बिना सोच-विचार के कैसे
निश्चयन होगा? अध्ययन प्रक्रिया के फल-स्वरूप ही अनुभव होता है।\
\
शरीर को छोड़ देने के बाद भी जीवन बुद्धि पूर्वक देखता है, सुनता है। किन्तु शरीर छोड़ी हुई
स्थिति में अर्थ को स्वीकारने का अधिकार नहीं होता है। प्रमाण के साथ ही स्वीकृति होती
है। अर्थात मानव-परंपरा में जीते हुए ही जीवन में सच्चाई के लिए स्वीकृतियां बनती हैं।\
\
सभी मानवों में जीवन समान बल और समान शक्ति के साथ है। उसका प्रयोग कैसे भी कर लो!
यहाँ हमारी एक ज़ोरदार पैरवी है कि जीवन का न्याय-धर्म-सत्य पूर्वक प्रयोग किया जाए।
उसमे सब सहमत होते हैं। इस सहमति के आधार पर हमने मध्यस्थ-दर्शन के इस प्रस्ताव को रखा
है।\
\
- बाबा श्री ए. नागराज के साथ संवाद पर आधारित (अक्टूबर २०१०, अमरकंटक)

**Wednesday, February 16, 2011**

[जीवन और
शरीर](http://madhyasth-darshan.blogspot.in/2011/02/blog-post_16.html)

समझने की पूरी ताकत जीवन में है। जीवन शरीर के आकार में हो कर शरीर को जीवंत बनाता
है। शरीर रासायनिक-भौतिक रचना है, जीवन एक गठन-पूर्ण परमाणु है। जीवन अमर है, शरीर
नश्वर है। जीवन को "समझने" के लिए और "प्रमाणित होने" के लिए शरीर की आवश्यकता है।
शरीर के द्वारा ही "करना" होता है. जीवन अपनी इच्छा के अनुसार मनोगति से शरीर को
संचालित करता है। जीवन शून्याकर्षण में रहता है. जीवन जीव-शरीर को भी चलाता है,
मानव-शरीर को भी चलाता है. जीवन में तदाकार-तद्रूप होने का गुण है। जीव-चेतना में शरीर
के साथ तदाकार-तद्रूप हो कर रहता है। मानव-चेतना में ज्ञान के साथ तदाकार-तद्रूप हो कर
रहता है।\
\
सह-अस्तित्व में जीवन ज्ञान होता है। सह-अस्तित्व दर्शन ज्ञान होने के बाद जीवन ज्ञान है।
जीवन ज्ञान होने के बाद मानवीयता पूर्ण आचरण ज्ञान है।\
\
मानव जीता है और मरता है। सम्पूर्ण जीव जीता है और मरता है। जीने की शुरुआत प्रजनन
प्रक्रिया पूर्वक जन्मने से है। प्रजनन-प्रक्रिया और शरीर केवल केवल भौतिक-रासायनिक
क्रिया है। मन भौतिक-रासायनिक वस्तु नहीं है। जीवन जीते समय मन के अनुसार शरीर को
चलाता है।\
\
शरीर त्याग करते समय जीवन ने जैसी शरीर यात्रा की वैसा ही, उससे सुरूप या उससे कुरूप
शरीर को अगली शरीर-यात्रा के लिए स्वीकारता है। शरीर यात्रा में सुखी रहे या दुखी रहे,
इसका बुद्धि समीक्षा करता है। सुखी रहे तो सुख पूर्वक शरीर छोड़ता है। दुखी रहे तो दुःख
पूर्वक शरीर को छोड़ता है। शरीर छोड़ते समय जो ये स्वीकृति रहती है, दूसरे शरीर को ग्रहण
करते तक वही स्वीकृति रहती है। शरीर छोड़ते समय मन, वृत्ति, और चित्त बुद्धि के आकार में
हो जाता है। दूसरा शरीर ग्रहण करते समय सारे दुखों को भूल कर सुखी होने के लिए नयी
शरीर-यात्रा शुरू करता है। मानव-परंपरा में सुखी होने का प्रावधान न होने से सारी
शरीर-यात्रा में जीवन सुख की तलाश में भटकता रहता है। अनेक शरीर-यात्राओं को हम कर चुके
हैं। सभी के साथ ऐसा ही है. अब जागृत होने का अवसर है। इच्छा हो तो जागृत हुआ जाए!\
\
"मन भौतिक-रासायनिक वस्तु नहीं है". फिर मन क्या है? यहाँ से शुरुआत होती है। उसके
अध्ययन के लिए प्रस्ताव है। आपके पास प्रस्ताव से सूचना आयी -- मन जीवन का अविभाज्य अंग
है। जीवन एक गठन-पूर्ण परमाणु है। जीवन ही है जो स्वयं को समझ सकता है।\
\
**प्रश्न: मैं स्वयं को जीवन होने के रूप में कैसे स्वीकारु?**\
\
जीवन आँख से दिखता नहीं है। कोई भी अकेले परमाणु को आँख से देखा नहीं जा सकता। आपको
अपने स्वयं के जीवन होने को स्वीकारने में क्या तकलीफ है? हर व्यक्ति, आज पैदा हुआ बच्चा भी
अपनी आशा, विचार, इच्छा को व्यक्त करता है। इनको व्यक्त करते समय यह
भौतिक-रासायनिक क्रिया जैसा लगता नहीं है। यही है -- जीवन वस्तु! इसको स्वीकारना है।
हम आशा, विचार, इच्छा पूर्वक ही सभी काम करते हैं। यह दूसरा सिद्धांत है. इसको
स्वीकारना है. जीवन में दो और अंग हैं -- संकल्प (बुद्धि) और प्रमाण (आत्मा)। संकल्प और
प्रमाण क्या हैं? -- इसके लिए विषद चर्चा किया है। इन सबके अध्ययन की बात किया है।
अध्ययन में शुरुआत किया है -- हर शब्द का अर्थ होता है, अर्थ के स्वरूप में अस्तित्व में वस्तु
होता है, वस्तु को समझना अध्ययन है। उसमे कल्पनाशीलता तदाकार होता है, तद्रूप होता है
-- फलस्वरूप पुनः प्रमाणित होता है. इतना ही जोड़ना है. इसको अपने में स्वीकारना है,
समझना है, और प्रमाणित करने योग्य बनाना है। संकल्प और प्रमाण प्रकट नहीं है,
आशा-विचार-इच्छा तो अभी प्रकट ही है। इन दोनों के प्रकट न होने से मनुष्य अभी अधूरा है.
जीवन में ये पाँचों स्तरों के होने को मैंने देखा (समझा) है, जिया है, और समझाने के रूप में
प्रमाणित करने की कोशिश कर रहे हैं। अब आप लोगों को यह सोचना है -- यह बात समझने
योग्य है या नहीं, समझाने योग्य है या नहीं, इसकी ज़रूरत है या नहीं। ज़रूरत होगी तो आप
प्रयास करेंगे, नहीं तो नहीं करेंगे -- ऐसा मेरा स्वीकृति है। जीव-चेतना में रहने से अपराध के
अलावा कुछ हो नहीं सकता। अपराध करने से ही धरती मानव के रहने योग्य नहीं रहा. मानव
के अपराध करने से ही धरती मानव को नकारने की स्थिति में आ रहा है।\
\
"जीवन जीवन को समझता है" -- यह मध्यस्थ-दर्शन के प्रतिपादन से पहले कहीं नहीं है।
आदर्शवाद ने कहा -- "ब्रह्म ब्रह्म को समझता है"। यह किसी को समझ आया नहीं. इतना सर
लोग कूटे हैं इसको ले कर। और भी सर कूटना हैं तो कूट लें! वह प्रमाणित हुआ नहीं।\
\
**प्रश्न: स्वप्न, सुषुप्ति, और जागृत स्थितियां क्या हैं?**\
\
उत्तर: आशा, विचार, इच्छा जो प्रमाणित नहीं हुआ है, प्रमाणित करना चाह रहे हैं, हमारी
कल्पना में जो आ चुका है, जो स्पष्ट नहीं है -- वह स्वप्न है. रोग और भ्रम से स्वप्न अधिक
होते हैं। स्वप्न में हमको ऐसा दिखता है जैसा हमे शरीर-संवेदनाओं से जागते हुए दिखता है। वह
"रहता" कुछ नहीं है किन्तु "दिखता" है, इसी का नाम है -- "स्वप्न"। इससे यह पता चलता
है -- जो हमको "दिखता है" वह पूरा सच नहीं है। सच्चाई को देखने के लिए ज्ञान-गोचर और
दृष्टि-गोचर दोनों का प्रयोग आवश्यक है -- तभी पूरा दिखता है।\
\
सुषुप्ति में (या निद्रा में) -- जीवन का क्रियाकलाप रहता है, पर वह ज्ञान-वाही तंत्र
द्वारा प्रकट नहीं होता है। क्रिया-वाही तंत्र को जीवन जीवंत बना कर रखता है। सुषुप्ति
में शरीर को जीवन मान करके जीवन शरीर का दृष्टा बना रहता है। भ्रमित-अवस्था में भी
ऐसा होता है. सुषुप्ति की स्थिति स्वप्न की स्थिति से भिन्न है। स्वप्न सुषुप्ति और जागृत
स्थितियों के बीच की स्थिति है। सुषुप्ति (निद्रा) में समय और शरीर को भुलाए रहता है।
सुषुप्ति-काल में शरीर और जीवन क्रियाकलाप रहता ही है, तभी पुनः जागृत होने की बात है।
सुषुप्ति शरीर की आवश्यकता है।\
\
अनुभव के बाद स्वप्न नाम की कोई चीज रहता नहीं है। अनुभव के बाद जागते समय शरीर के
साथ संसार के लिए अपनी उपयोगिता को प्रमाणित करने के अर्थ में रहते है। अनुभव के बाद
निद्रा में संसार के साथ उपयोगिता से मुक्त रहते हैं। अनुभव के बाद सुषुप्ति में भी जीवन
जीवन-क्रिया को स्वीकारते रहता है, चिंतन चलता ही रहता है. संसार के साथ उपकार कैसे
किया जाए -- इसी बात का चिंतन है।\
\
\
संवाद का मतलब है -- आप अपनी बात मुझे पहुंचाना चाहते हैं, और मैं आपको अपनी बात
पहुंचाना चाहता हूँ। इन दोनों में सामरस्यता आये, फिर हम साथ में चलें. सामरस्यता नहीं आने
पर साथ में चल नहीं पाते हैं। अध्ययन में संवाद आवश्यक है. आपको मैं अपनी बात बताता हूँ। आप
उसको समझने के क्रम में जिज्ञासा और शंका व्यक्त करते हो। शंका को व्यक्त नहीं कर पाते हो
तो आपमें वह भारीपन के रूप में रहता है। आपके मान लेने तक संवाद है. आप उसको समझ जाते हो
तो वह प्रमाण है।\
\
समझ पूरी होते तक "समझाने" से ज्यादा "समझने" को प्राथमिकता दी जाए। समझने के बाद
समझाना स्वाभाविक रूप में बनता ही है। जीवन क्रिया को समझना है. जीवन क्रियाओं के
आधार पर जीवन को स्वीकारना है। बोध होने के उपरान्त जीने के संकल्प के साथ जब हम चलते
हैं, तो अपने आप से अनुभव-प्रमाण होता ही है। सत्ता में पारगामीयता और अस्तित्व-धर्म से
सुख-धर्म तक अनुभव में आता है। अनुभव ही कुंजी है। जिससे "सुखी रहना" और "सुखी करना"
दोनों बन जाता है। " सुखी रहना" का प्रमाण "सुखी करना" है। इसी अर्थ में "जीने दो,
जियो" कहा है।\
\
- बाबा श्री ए. नागराज के साथ संवाद पर आधारित (अक्टूबर २०१०, अमरकंटक)

[\"मैं\" का
आशय](http://madhyasth-darshan.blogspot.in/2011/01/blog-post_5046.html)

भ्रमित स्थिति में जीवन की साढ़े चार क्रियाएं ही प्रभावी होती हैं, शेष साढ़े पांच क्रियाएं
सुप्त रहती हैं। साढ़े चार क्रिया में जिसको मनुष्य \"मैं\" कहता है, वह शरीर ही है।\
\
अनुभव मूलक विधि से जीवन की दसों क्रियाएं प्रगट होती हैं। अनुभव-मूलक विधि से मनुष्य
जिसको \"मैं\" कहता है, वह शुद्धतः जीवन होता है। जीवन में भी \"मैं\" से आत्मा इंगित
होता है। \
\
**प्रश्न: अध्ययन करते हुए मनुष्य जिसको \"मैं\" कहता है - वह किस स्तर से है?**\
\
अध्ययन करने की स्थिति में यही कहना बनता है - \"मैं अनुभव के लिए अध्ययन कर रहा हूँ।\"
अध्ययन करते हुए \"शरीर जीवन है\" यह पूर्व-स्मृति भी रहती है, तथा साथ ही जीवन की
दसों क्रियाओं का स्वरूप भी भास्-आभास में रहता है। इन दोनों को जोड़ कर आप \"मैं\" कहते
हो।\
\
**जीवन की क्रियाओं को जीवन ही समझता है।** मन को समझने वाला वृत्ति है। वृत्ति को
समझने वाला चित्त है। चित्त को समझने वाला बुद्धि है। बुद्धि को समझने वाला आत्मा है।
साथ ही, शरीर को समझने वाला मन है। समझने वाला ही मूल्याङ्कन करता है। \"मन शरीर
का मूल्यांकन करता है।\" - यहाँ से अध्ययन की शुरुआत है।\
\
मन वृत्ति में, वृत्ति चित्त में, चित्त बुद्धि में, बुद्धि आत्मा में, और आत्मा अस्तित्व में अनुभव
करता है। अनुभव मूलक विधि से जीवन की दसों क्रियाएं व्यक्त होती हैं। जिससे स्वयं पर
विश्वास करना बनता है। स्वयं पर विश्वास करने से अच्छे ढंग से जीना बनता है। अच्छे ढंग से
जीने की फिर परंपरा बनती है।\
\
- बाबा श्री नागराज शर्मा के साथ संवाद पर आधारित (अक्टूबर २००८, चकारसी)

[जीवन का
अध्ययन](http://madhyasth-darshan.blogspot.in/2011/01/blog-post_6409.html)

हर व्यक्ति के साथ जीवन शरीर को जीवंत बनाने के रूप में है। शरीर को जीवंत बनाए बिना
जीवन अपने को शरीर द्वारा व्यक्त नहीं कर पाता है। जब तक जीवन शरीर को जीवंत बनाता
है, प्राण-कोशायें जिन्दा रहते हैं, शरीर पुष्ट रहता है। जीवन शरीर को छोड़ देता है तो
प्राण-कोशायें मर जाते हैं। शरीर के लिए आहार का निश्चयन जीवन ही करता है। जीवों में वंश
के अनुसार जीवन आहार का निर्धारण (शाकाहार या मांसाहार) करता है। जीवों में आहार की
पहचान \'गंध\' के आधार पर होता है। मानव आहार को \'रूचि\' के आधार पर पहचानता है।
दोनों में फर्क यह है।\
\
जीवन \'ताकत\' रूप में है। शरीर \'काम करने\' के रूप में है। जीवन की ताकत है - ज्ञान।
ज्ञान की ताकत से प्रमाणित होना मानव-परंपरा में जीवन और शरीर के संयोग से ही होता
है।\
\
अणु-बंधन और भार-बंधन से मुक्त होने के बाद गठन-पूर्ण होकर जीवन पहले आशा-बंधन के अनुरूप
शरीर चलाने को तैयार होता है। उसके बाद विचार-बंधन और इच्छा-बंधन के अनुरूप शरीर चलाने
को तैयार होता है। इन बन्धनों से परेशान हो कर फिर बंधन-मुक्ति के लिए प्रयासरत होता
है। बंधन-मुक्ति = भ्रम-मुक्ति। भ्रम = अतिव्याप्ति, अनाव्याप्ति, अव्याप्ति दोष। इन दोषों
से मुक्त होना ही भ्रम-मुक्ति है।\
\
**प्रश्न: जीवन का \'रूप\' क्या है?**\
\
जीवन का रूप गठन-पूर्ण परमाणु है। यह अध्ययन पूर्वक स्पष्ट होता है। प्रयोग विधि से जीवन
का रूप हम नहीं समझ सकते।\
\
**प्रश्न: जीवन अपने \'गुणों\' को कैसे प्रदर्शित करता है?**\
\
उद्भव, विभव, और प्रलय कार्यों में अपनी शक्तियों (चयन, तुलन, चित्रण) का प्रयोग करने के
स्वरूप में। व्यवहार द्वारा ही जीवन के गुणों को पहचाना जाता है।\
\
**प्रश्न: जीवन के \'स्वभाव\' का कैसे पता चलता है?**\
\
व्यवहार पूर्वक। धीरता, वीरता, उदारता, दया, कृपा, करुणा जागृत-जीवन का स्वभाव है।\
\
**प्रश्न: जीवन का \'धर्म\' क्या है?**\
\
सुख। इसके प्रमाण में हर मनुष्य सुखी होना चाहता है। मनुष्य के साथ व्यवहार में ही सुखी रहने
या दुखी रहने का पता चलता है।\
\
सुखी होने की स्थली शरीर में कहीं नहीं है। ४ विषयों में कोई निरंतर सुखी हो जाए - ऐसा
होता नहीं। ५ संवेदनाओं में कोई निरंतर सुखी हो जाए - ऐसा होता नहीं। ३ ईश्नाओं में कोई
निरंतर सुखी हो जाए - ऐसा होता नहीं। इसीलिये इनका त्याग होता है। अनावश्यकता का
विसर्जन = त्याग। उपकार विधि से सदा सुखी होने की बात होती है। उपकार = समझदारी
पूर्वक स्वयं सुखी रहना, और अन्य को समझदार बनाना। उपकार गुरु-मूल्य है। ३ ईश्नायें, ५
संवेदनाएं, और ४ विषय लघु-मूल्य हैं। गुरु-मूल्य में लघु-मूल्य समाहित होता है। ३ ईश्नाओं में
जीना गुरु-मूल्य है -५ संवेदनाओं में जीने से। ५ संवेदनाओं में जीना गुरु-मूल्य है - ४ विषयों में
जीने से।\
\
जीवन में संतुलन की चाह बनी है, पर करते समय असंतुलन का काम करता है। यही आत्म-वंचना
है। संतुलित रहना चाहते हैं, शुभ चाहते हैं - पर करते समय उसका विपरीत कर देते हैं।\
\
जीवन में सच्चाई की प्यास है। जीवन में सच्चाई की प्यास आत्मा में सबसे प्रबल है। उसके बाद
बुद्धि में। उसके बाद बाकी तीनो भागों में। जीवन में सच्चाई की प्यास होने से ही
भ्रमित-मनुष्य को भी न्याय-धर्म-सत्य का भास्-आभास होता है। इसीलिये फिर प्रतीति और
अनुभूति के लिए प्रयास होता है।\
\
- बाबा श्री नागराज शर्मा के साथ संवाद पर आधारित (अक्टूबर २०१०, अमरकंटक)

## Wednesday, January 19, 2011

### [मध्यस्थ-क्रिया](http://madhyasth-darshan.blogspot.in/2011/01/blog-post_19.html)

व्यवस्था का मूल स्वरूप परमाणु है. परमाणु में व्यवस्था का आधार है -- मध्यस्थ क्रिया.
परमाणु में मध्यस्थ-क्रिया स्वयं को संतुलित बना कर रखने के स्वरूप में मिला. कैसे? परमाणु के
नाभिक में जो अंश हैं, वे घूर्णन गति करते हैं और परिवेशीय परमाणु-अंश वर्तुलात्मक और
घूर्णनात्मक दोनों गतियाँ करते हैं. वर्तुलात्मक गति करते हुए परिवेशीय अंशों का नाभिक के
बहुत पास आ जाने या नाभिक से बहुत दूर चले जाने का सम्भावना बना रहता है. उसको सटीक
अच्छी दूरी में बनाए रखने के लिए मध्यस्थ-क्रिया काम करता रहता है. यही मध्यस्थ-शक्ति है,
मध्यस्थ-बल है. हर परमाणु में ऐसा है.\
\
स्वयं में संतुलित रहने के फलन में परमाणु अपने सम्पूर्णता के साथ त्व सहित व्यवस्था में प्रवृत्त
हो गया. उसके फलन में परमाणु रसायन-संसार के लिए पूरक हो गया. रसायन-संसार तो आप के
सामने गवाही के रूप में प्रत्यक्ष रखा है. स्वयं-स्फूर्त विधि से सह-अस्तित्व जो प्रकट हुआ है,
इसी विधि से हुआ है. जिसको मैं देखा हूँ.\
\
सत्ता में संपृक्तता वश हर परमाणु क्रियाशील है. क्रियाशीलता स्थिति-गति स्वरूप में व्यक्त
है. क्रिया दो प्रकार से है -- स्थिति और गति. स्थिति-क्रिया को हम 'बल' नाम दिया.
गति में जो कार्य होता है, उसको 'शक्ति' नाम दिया. गति को बारम्बार निरंतर दोहराता
है परमाणु. अभी विज्ञानी स्थिति-क्रिया को पहचानते नहीं हैं. गति को ही कभी बल मानते
हैं, कभी शक्ति मानते हैं. जबकि स्थिति में बल और गति में शक्ति होती है. परमाणु में मध्यांश
मध्यस्थ-बल और मध्यस्थ-शक्ति को व्यक्त करता है.\
\
**मध्यस्थ-क्रिया (मध्यस्थ-बल और मध्यस्थ-शक्ति) से परमाणु में क्या लाभ हुआ?**\
\
मध्यस्थ-क्रिया के फलस्वरूप परमाणु में स्वयं-स्फूर्त कार्य करना, त्व सहित व्यवस्था होना,
तथा परमाणु की पूरकता-उपयोगिता सिद्ध हुई. यह निष्कर्ष आज धरती के ७०० करोड आदमियों
के बीच नहीं है. मध्यस्थ-क्रिया के बल और शक्ति को अभी तक मनुष्य-जाति मानने की जगह में
नहीं आया है. मध्यस्थ-बल और मध्यस्थ-शक्ति को हमें पहचानने की आवश्यकता है -- स्वयं
नियंत्रित रहने के लिए. एक परमाणु ने भी स्वयं नियंत्रित रहने के लिए मध्यस्थ-बल और
मध्यस्थ-शक्ति का प्रयोग किया है. नियंत्रित रहने से स्वयं की पूरकता और उपयोगिता सिद्ध
होती है.\
\
व्यापक-वस्तु पारगामी है -- परमाणु-अंश में, परमाणु में, अणु में, अणु-रचित रचना में,
जड़-प्रकृति में, चैतन्य प्रकृति में, मानव में -- सब में पारगामी है. व्यापक पारगामी होने से
वस्तु सत्ता में भीगा है. फलस्वरूप वस्तु में बल-सम्पन्नता है. यह बल-सम्पन्नता चुम्बकीय-बल
सम्पन्नता है. चुम्बकीय-बल सम्पन्नता का प्रमाण परमाणु प्रस्तुत किया. दो अंश मिल करके ही
परमाणु का संज्ञा बनती है. अकेले परमाणु-अंश से परमाणु-संज्ञा बनता नहीं है. इस तरह दो अंश
से लेकर अनेक अंशों तक परमाणु बने हैं. इनकी दो प्रजातियां हैं -- भूखे परमाणु और अजीर्ण
परमाणु. दोनों तरह के परमाणु अपनी सम्पूर्णता के साथ त्व-सहित व्यवस्था में होते हैं.
अजीर्ण-परमाणु भी सम्पूर्णता के साथ संतुलित रहता है. अजीर्ण-परमाणु स्वयं से परमाणु-अंशों
को बहिर्गत करने के लिए प्रवृत्त रहता है. अजीर्ण-परमाणु परमाणु-अंशों को बहिर्गत करते
समय संतुलन पूर्वक ही बहिर्गत करता है. संतुलित रहे बिना कोई त्यागता नहीं है. यह बात
मनुष्य में भी देखा जा सकता है. संतुलित रहे बिना मनुष्य त्यागता नहीं है. अनावश्यक वस्तु को
त्यागना - तब भी संतुलित रहना, आवश्यक वस्तु को त्यागना -- तब भी संतुलित रहना. इस
तरह परमाणु-अंशों को स्वयं से बहिर्गत करने में कोई बाहरी दबाव नहीं रहता है. स्वयं-स्फूर्त
विधि से ही करता है. बहिर्गत करते हुए परमाणु का खुशहाली में नर्तन कोई आवेश नहीं है.\
\
जड़-प्रकृति में सम और विषम क्रियाओं को मनुष्य पहचाना है -- जैसे कुछ बनना, कुछ बिगडना.
यह मनुष्य के पकड़ में आया है। जड़-प्रकृति में त्व सहित व्यवस्था में होना और समग्र व्यवस्था में
भागीदारी करना परमाणु में मध्यस्थ-क्रिया का फलन है. यही स्वभाव-गति है. अस्तित्व में
मानव के प्रकटन तक व्यवस्था ही व्यवस्था है. मानव के प्रकटन के बाद व्यवस्था और अव्यवस्था
की गणना है.\
\
**रचना के स्तर पर मध्यस्थ-क्रिया नहीं है. मध्यस्थ-क्रिया परमाणु के स्तर पर है, और उसके
बाद (जागृत) मानव के साथ है.**\
\
परमाणु में मध्यांश मध्यस्थ-क्रिया करता ही रहता है. मध्य में परमाणु-अंश की अवस्थिति के
आधार पर उसका मध्यस्थीकरण क्रियाकलाप है. यही परमाणु-अंश यदि परिवेश में हों तो वह
परिवेशीय अंश के अनुसार ही काम करता है. परिवेशीय अंश यदि मध्यांश के स्थान पर हों तो
वह उसके अनुसार कार्य करता है. परमाणु में यदि एक से अधिक अंश मध्य में होते हैं तो वे सभी
मध्यस्थ-क्रिया ही करते हैं. मध्य-स्थिति में होने से मध्यस्थ-क्रिया ही करते हैं, यही स्थान
का बल है.\
\
स्थान के अनुसार काम करने की बात प्रकटन-क्रम में प्राण-अवस्था तक आ गया. प्राण-अवस्था
की रचना की मूल इकाई प्राण-कोशा है. प्राण-कोशा में निहित प्राण-सूत्रों में रचना विधि
समाई है. जड़, तने, पत्ती, फूल, फल सभी में प्राण-कोशा हैं. रचना में जहां पर जो
प्राण-कोशा है, वह उस स्थान के अनुसार काम करती है. स्थान के अनुसार काम करने की शुरुआत
परमाणु से ही है. पदार्थ-अवस्था में परमाणु-अंशों और प्राण-अवस्था में प्राण-कोशों में अपने
स्थान के अनुसार कार्य-रूप है. इस तरह क्रिया करने की बात जीव-अवस्था तक चला.
जीव-अवस्था में शरीर के अनुसार जीवन काम करता है. जीव-अवस्था में शरीर के क्रियाकलाप
का केन्द्र जीवन हुआ. उस ढंग से जीव-अवस्था की इकाइयां काम करती हैं.\
\
पदार्थ-अवस्था, प्राण-अवस्था, और जीव-अवस्था स्वयं-स्फूर्त क्रियाशील हैं. कर्ता-पद में
मानव ही है. सह-अस्तित्व सहज प्रकटन क्रम मानव तक पहुँचने पर यह बात होने लगी -- "हम
यह नहीं करेंगे, हम वह नहीं करेंगे. हम यह नहीं चाहेंगे, हम वह नहीं चाहेंगे.". मानव ही अपने
कर्ता होने को पहचानता है. मनुष्येत्तर-प्रकृति क्रिया होते हुए भी उसमें कर्ता पद का ज्ञान
नहीं है. इनमें 'करने' का स्वीकृति है, पर अपने कर्ता होने का ज्ञान नहीं है.\
\
मानव के क्रियाकलाप का केन्द्र क्या है? - यह उसको पता ही नहीं है. मानव के क्रियाकलाप
का केन्द्र क्या है? -- उसको पहचानने के लिए हम अध्ययन शुरू किये हैं. मानव के क्रियाकलाप
का केन्द्र 'समझ' है. अपनी समझ के आधार पर काम करने की बात मानव से ही शुरू हुआ. मानव
में समझ दो स्वरूप में है -- अविकसित-चेतना और विकसित-चेतना. अविकसित-चेतना में जीने से
क्या होता है इस बात के बारे में हम स्पष्ट हो चुके हैं. क्या होना चाहिए? -- इसके लिए हम
इस प्रस्ताव का अध्ययन शुरू किये हैं.\
\
मानव में ही ज्ञान होता है. मानव को इसलिए ज्ञान-अवस्था बताया. मानव ज्ञान के आधार
पर प्रवर्तनशील है. ज्ञान के चार स्तर बताए -- जीव-चेतना, मानव-चेतना, देव-चेतना, और
दिव्य-चेतना. इसमें से जीव-चेतना में जीना मानव के लिए अपराध है, अन्याय है. मानव-चेतना,
देव-चेतना, दिव्य-चेतना में जीना मानव के लिए विधि है, न्याय है. जिसमें जीना है, उसी में
जी लो! मानव जीव-चेतना की समझ से सारे अपराध को अपना लिया. अब मानव-चेतना की
समझ से न्याय को अपना सकते हैं. एक पन्ने पर विधि है, दुसरे पन्ने पर निषेध है -- जैसे जीना
है वैसे जी लो! यह 'विधि' और 'निषेध' केवल मानव के लिए ही है. बाकी सब विधि में ही
है. विधि के अलावा दूसरा कुछ होता ही नहीं है. विधि के बिना एक तिनका भी नहीं बनता.
विधि पूर्वक ही एक तिनका बनना तय हुआ, जल बनना तय हुआ, रसायन बनना तय हुआ,
पेड़-पौधे बनना तय हुआ, जीव-जानवर बनना तय हुआ. अब मानव को तय करना है -- उसे कैसे
जीना है.\
\
सभी मनुष्य नियम, नियंत्रण, संतुलन, न्याय, धर्म, सत्य पूर्वक ही तृप्त होते हैं. इनको
अभिव्यक्त करने से समाधान, समृद्धि, अभय, सह-अस्तित्व होता है. इसका अनुभव सुख, शान्ति,
संतोष, आनंद रूप में होता है. नियम, नियंत्रण, संतुलन, न्याय, धर्म, और सत्य अध्ययन की
वस्तु हैं. हर मनुष्य में कल्पनाशीलता पूंजी के रूप में रखा है. कल्पनाशीलता वश हर मनुष्य में
तदाकार होने की सम्भावना रखा हुआ है.\
\
- बाबा श्री नागराज शर्मा के साथ संवाद पर आधारित (दिसम्बर २०१०, अमरकंटक)

## Tuesday, January 18, 2011

### [अवधारणा और धारणा](http://madhyasth-darshan.blogspot.in/2011/01/blog-post_18.html)

अध्ययन पूर्वक अवधारणा, अवधारणा पूर्वक अनुभव, अनुभव-मूलक विधि से धारणा। यह क्रम है।
धारणा होने पर अध्ययन पूरा होने का प्रमाण हुआ। यदि धारणा नहीं हुआ है तब तक अध्ययन
करना ही होगा।\
\
अध्ययन दो प्रकार का होता है - अनुसंधानात्मक अध्ययन और शोधात्मक अध्ययन। दो ही
विधियाँ हैं, तीसरा कोई विधि नहीं है अध्ययन के लिए!\
\
अभी तक पठन को अध्ययन मानते रहे। वैदिक युग में सुनना और सुनाने को विद्वता माना गया
था। वेदों को सुनने-सुनाने वालों को वेद-मूर्ती कहते रहे। हमारी नज़र में वे विद्वान नहीं हुए।
विज्ञान के अनुसार यंत्र से काम कराना विद्वता है। \'काम करना\' नहीं - \'काम
कराना\'!\... बिना किये कराना को विद्वता माना। इन दोनों तरीको से अध्ययन होता
नहीं है।\
\
कल्पनाशीलता तदाकार होने के फलस्वरूप बुद्धि में अवधारणा होती है। हर व्यक्ति के पास
कल्पनाशीलता पूंजी के रूप में है। कल्पनाशीलता के आधार पर हम अनुमान करते हैं। अनुमान में
पहले भास्-आभास होता है। चित्त में होने वाले अनुमान में तब तक परिवर्तन होता रहता है जब
तक कल्पनाशीलता तदाकार न हो जाए। इसको परिपुष्ट या परिपक्व अनुमान कहा। सच्चाई
क्या है - उसका एक अनुमान मजबूत हो गया। इसका नाम है प्रतीति। प्रतीति की पुष्टि तब
है जब बुद्धि उसे स्वीकारे - \'यह सच्चाई है\'। न्याय-अन्याय, धर्म-अधर्म, सत्य-असत्य
दृष्टियों के तुलन से गुजर कर आयी बात है - यह सच है। इसको बुद्धि स्वीकारता है, अर्थात
इसका बोध होता है। बुद्धि के इस प्रकार स्वीकारने से पहले अनुमान में बदलाव होता रहता
है। बुद्धि ऐसी पवित्र स्थिति का इंतज़ार करती रहती है। इसके बाद जब बुद्धि में बोध हो
जाता है, तो उसका नाम है - \'अवधारणा\'। अवधारणा पूरी होने तक अध्ययन है।\
\
अवधारणा अनुभव की पृष्ठ-भूमि है। बोध के आधार पर अनुभव होता है। बोध होने के उपरान्त
अनुभव स्वाभाविक होता है - उसके लिए कोई पुरुषार्थ करने की आवश्यकता नहीं है। अनुभव के
आधार पर प्रमाण होता है। प्रमाण के आधार पर पुनः बुद्धि में प्रमाण-बोध होता है।
प्रमाण-बोध जो बुद्धि में आता है तो \'धारणा\' हो गयी। अवधारणा और धारणा के बीच
हमारा कोई पुरुषार्थ नहीं है। वह अपने आप से होता है। यह धारणा ही सुख का स्त्रोत है।
मानव सुख-धर्मी है। सुख का ही धारणा होता है, और किसी बात का धारणा होता नहीं है।
धारणा के बाद प्रमाण है। धारणा है - सुख के लिए यही रास्ता है, यह स्वयं में सुनिश्चित
होना। यह बुद्धि में ही होता है। बुद्धि में ही धारणा होता है। धारणा की परिभाषा
दिया - जिससे जिसका विलगीकरण न हो, वही उसकी धारणा है। धारणा ही धर्म है।\
\
प्रमाण-बोध जब चित्त में आता है तो उसका नाम है - समाधान, अर्थात कैसे हम सच्चाई को
प्रमाणित करेंगे, लोकव्यापीकरण करेंगे। इसका चित्रण होता है। ऐसे चित्रण का फिर तुलन
होता है। अध्ययन पूर्वक पता चलता है - न्याय-धर्म-सत्य और प्रिय-हित-लाभ दृष्टियों से
तुलन होता है। अनुभव पूर्वक वृत्ति में तुलन होता है - प्रिय-हित-लाभ का न्याय-धर्म-सत्य में
विलय हुआ या नहीं हुआ? यदि विलय हुआ तो प्रमाण सहज तुलन होता है - जिसका नाम है,
\"दृढ़ता\"। इस तरह हम विचार विधि से दृढ हो गए। विचार-विधि से दृढ होने पर उसके
अनुसार विश्लेषण तैयार हो जाता है। समाधान का जब विचार पूर्वक विश्लेषण होता है, तो
वह जीने में प्रमाणित होता है, जिससे हम सफल हो जाते हैं। इतना ही बात है।\
\
अर्थ में मन तदाकार होता है तब अध्ययन हुआ। तदाकार होने के बाद अनुभव में तद्रूप होते हैं।
अनुभव होने पर प्रमाण हुआ। प्रमाण का बोध होने पर धारणा हुआ। धारणा होने के बाद
परंपरा में प्रमाण होगा। इसमें तर्क-विधि से कोई कमी हो तो बताना। व्यवहार-विधि से
कोई कमी हो तो बताना। संतुष्ट होने में कोई कमी हो तो बताना। धारणा का मतलब यही
है। व्यवहार विधि से प्रमाणित होना। विचार विधि से प्रमाण को स्वीकारना। और
अनुभव-मूलक विधि से प्रमाण को प्रस्तुत करना।\
\
- बाबा श्री नागराज शर्मा के साथ संवाद पर आधारित (दिसम्बर २०१०, अमरकंटक)

## Saturday, January 8, 2011

### [संस्कार और प्रारब्ध](http://madhyasth-darshan.blogspot.in/2011/01/blog-post_08.html)

**संस्कार क्या है? मानव जाति में अभी संस्कार का क्या स्वरूप है?**\
\
मानव जाति में अभी तक संस्कार बना ही नहीं है. संस्कार अभी भाषा रूप में है.
विकसित-चेतना -- अर्थात मानवचेतना, देवचेतना, दिव्यचेतना यदि जीने में आता है तो उसका
नाम है -- 'संस्कार'. मानवचेतना प्रमाणित होने से पहले संस्कार नहीं होता. संस्कार का
सिद्धांत है -- "चारों अवस्थाएं अपने त्व सहित व्यवस्था में हैं, और समग्र व्यवस्था में
भागीदारी करती हैं." अभी मानव जाति समझदारी के रास्ते में ही है, समझदारी को पाए
नहीं हैं. समझदारी चाहते हैं, पर समझदार हुए नहीं हैं.\
\
**मानव जाति में अभी तक संस्कार के न होने का कारण क्या है?**\
\
उसका कारण है -- मानव परंपरा में अभी तक जो कुछ भी है, वह जीवचेतना है. जीवचेतना
विधि से ही कुछ बातों को "अच्छा" और कुछ बातों को "बुरा" मान लिए हैं. मानव "अच्छा
बोलना" सीख गया है -- यह अवश्य है. "अच्छा बोलने" को संस्कार नहीं कह सकते हैं. संस्कार
"अच्छा जीने" का ही स्वरूप है. यदि "अच्छा जीने" को संस्कार माने तो कहना पड़ता है,
मानव जाति में अभी तक संस्कार हुआ नहीं.\
\
**"अच्छा" है क्या?**\
\
अच्छेपन या श्रेष्ठता का शोध किया तो पता चला -- जीवचेतना से मानवचेतना श्रेष्ठ है.
मानवचेतना से देवचेतना श्रेष्ठतर है. देवचेतना से दिव्यचेतना श्रेष्ठतम है. मानवचेतना के आने से
संस्कार हुआ.\
\
**आपने बताया है -- "जीव-चेतना से मानवचेतना में विकास के लिए वातावरण, संस्कार, और
अध्ययन आवश्यक है." इसमें "संस्कार" से क्या आशय है?**\
\
यहाँ संस्कार से आशय "पूर्व-संस्कार" से नहीं है. संस्कार मानव में हुआ ही नहीं है अभी तक!
अभी मानव जाति में संस्कार नहीं है, "संस्कार की अपेक्षा" है. "अच्छाई की अपेक्षा" है --
पर अच्छाई को समझे नहीं हैं.\
\
**इतिहास में अभी तक कोई मानव-चेतना में जिया कि नहीं जिया?**\
\
अभी तक तो मानवचेतना पूर्वक जीने का कोई प्रमाण नहीं है. जीने का प्रमाण आचरण में होता
है, शिक्षा में होता है, व्यवस्था में होता है, संविधान में होता है. इन चारों जगह पर
संस्कार का जिक्र नहीं है. मानव में संस्कार की अपेक्षा है, इसीलिये मानव-चेतना पूर्वक जीने
का प्रस्ताव प्रस्तुत किया है. मानवचेतना पूर्वक मानव व्यवस्था में जी सकता है. जीवचेतना
पूर्वक मानव व्यवस्था में जी नहीं सकता.\
\
अभी कुछ विरले लोगों को मानव-चेतना का ज्ञान हो सकता है. मानवचेतना का वातावरण ऐसे
विरले लोगों से बनेगा. विरले लोग, अर्थात थोड़े से लोग, जो इस प्रस्ताव को स्वीकार रहे
हैं.\
\
**लोगों में अंतर क्यों है? सभी समान रूप से आगे क्यों नहीं बढ़ पाते हैं?**\
**\
**क्योंकि जीवचेतना को वे छोड़ नहीं पाते हैं. जो आगे बढ़ पाते हैं, उनमें संस्कार के लिए शोध
की प्रवृत्ति है. अच्छाई को शोध पूर्वक समझना, अपनाना, और प्रमाणित करना.\
\
मानवचेतना मानव के "व्यवस्था में जीने" के रूप में है. नियम, नियंत्रण, संतुलन, न्याय, धर्म,
सत्य को समझना और समाधान, समृद्धि, अभय, सहअस्तित्व को जीने में प्रमाणित करना. ऐसे
जीना = आचरण. आचरण ही नियम है. आचरण की निरंतरता ही संस्कार है. आचरण में निरंतरता
होना ही संस्कार का प्रमाण है. मानव में संस्कार पूर्वक जीवन और शरीर का संतुलन होना बन
जाता है. यदि इसका परंपरा बनता है तो चारों अवस्थाओं के साथ संतुलन पूर्वक जीना बनता
है. "त्व सहित व्यवस्था और समग्र व्यवस्था में भागीदारी" की जो प्रमाण परंपरा बनती है,
उसका नाम है "संस्कार".\
\
हर व्यक्ति समझदार हो सकता है, व्यवस्था में जी सकता है, दूसरों को समझा कर स्वयं को
प्रमाणित कर सकता है -- इस बात को लेकर हम चल रहे हैं।\
**\
संस्कार और प्रारब्ध में क्या भेद है?**\
\
संस्कार यदि समझ आता है तो प्रारब्ध भी समझ आता है. संस्कार जीवन से सम्बंधित है,
प्रारब्ध भौतिक-रासायनिक वस्तुओं से सम्बंधित है. जो जितना जानता है, उतना चाहता नहीं
है. जितना चाहता है, उतना करता नहीं है. जितना करता है, उतना भोगता नहीं है. जो बच
जाता है, वही प्रारब्ध है.\
\
संस्कार पूर्वक मानव के पास भोगने के बाद जो बचता है, उस प्रारब्ध को सहज रूप में संसार
स्वीकारता है. मानव-चेतना विधि से प्रारब्ध बंट पाता है, और संस्कार बना रहता है.
जीवचेतना विधि से प्रारब्ध बंट नहीं पाता और संस्कार बनता नहीं है.\
\
**यहाँ अमरकंटक आने से पहले आपका क्या प्रारब्ध था?**\
\
यहाँ आने से पहले, ३० वर्ष तक मैंने अपने प्रारब्ध को जिज्ञासा के रूप में देखा. परंपरा में उस
जिज्ञासा का उत्तर न होने से उसके लिए मैं जूझता रहा. पांच वर्ष की आयु में मुझे बड़े-बुजुर्ग
दीर्घ-दंड प्रणाम करते रहे. यह देखने पर मुझमें विचार हुआ, मैंने इनको ऐसा क्या दे दिया? ये
लोग क्यों मुझे ऐसे प्रणाम करते हैं? मेरे साथ गाँव में मेरे जैसे और बच्चों में ऐसा विचार नहीं
आया. यह मेरे प्रारब्ध का ही प्रभाव रहा. इस विचार के चलते राजनीतिक, धर्म-नीतिक,
अर्थ-नीतिक विधाओं में मेरे द्वारा गलतियों का आंकलन होने लगा. यह सब मेरे प्रारब्ध वश ही
हुआ. मेरे प्रारब्ध में तर्क करने का प्रवृत्ति था. तर्क की ताकत से ही व्यर्थता को नकारना
बना. तर्क की ताकत और शुभ की अपेक्षा इन दोनों को लेकर मैं चला. जिज्ञासा वश तर्क और
शुभ की अपेक्षा रही. सारा जिज्ञासा विचार में है और इच्छा तक पहुँचता है. हमारे जीवन में
जो प्रश्न बने रहते हैं, उनके उत्तर को समझने के लिए जब हम निष्ठान्वित हो जाते हैं, तो
जिज्ञासा हुआ. ३० वर्ष के बाद परंपरा के अनुसार समाधि में ज्ञान होने का आश्वासन मिला.
उसके लिए मैं तुल गया. इस तरह तुलने पर अभी यहाँ तक पहुंचे हैं.\
\
**मानवचेतना में प्रारब्ध का क्या स्वरूप है? अभी आप का क्या प्रारब्ध है?**\
\
इस आयु में मैं शरीर के द्वारा काफी कम कर्म करता हूँ. वचन और मन द्वारा अधिक कर्म करता
हूँ. कायिक, वाचिक, मानसिक, कृत, कारित, अनुमोदित -- कुल ९ प्रकार से कर्म करने की
बात है. अभी मैं अधिकाँश मन प्रधान विधि से वचन से कर्म करता हूँ. जो मैं शरीर द्वारा
कर्म करता था -- जैसे कृषि, गोपालन, चिकित्सा -- वह मेरी संतानों के बीच आवंटित हो
गया. इस तरह जो मेरा प्रारब्ध है, वह आवंटित हुआ. प्रमाण-विधि से आयु के अनुसार मेरा
कार्यक्रम तय हो गया. कृषि-कार्य को ८० के दशक में मैंने बच्चों पर छोड़ दिया. २००० के
दशक से चिकित्सा को भी बच्चों पर छोड़ दिया. इनको करने का ज्ञान मुझमें बना ही हुआ है.
जैसे -- नाड़ी देखने के ज्ञान का मैं अभी भी प्रयोग करता हूँ.\
\
**जीवचेतना में प्रारब्ध का क्या स्वरूप है?**\
\
जीवचेतना में शुभ को चाहते भर हैं, लेकिन शुभ को कर पाना, शुभ को भोग पाना, और शुभ को
आवंटित कर पाना नहीं है. इस तरह जीवचेतना में शुभ चाहत में ही रह गया, प्रमाणित नहीं
हो पाया. बल्कि जीवचेतना में मनुष्य के साथ और मनुष्येत्तर प्रकृति के साथ कर्म किया -- वह
अपराध में गण्य हो गया. ऐसा जो प्रारब्ध हुआ, वह आवंटित नहीं होता. जीवचेतना विधि से
प्रारब्ध बंट नहीं पाता.\
\
जीवचेतना की सीमा में पिछली शरीर यात्रा में जो कुछ किया, उसका अवशेष जीवन में प्रवृत्ति
के रूप में रहता है -- जो अगली शरीर यात्रा के लिए प्रारब्ध होता है. पिछली
शरीर-यात्रा में अपने जीवचेतना के कार्यकलापों के फल-परिणाम के पराभव वश जो भोगा नहीं
रहता है, उसको भोगने की अपेक्षा प्रारब्ध स्वरूप में रहता है।\
\
एक शरीर यात्रा से दूसरी शरीर यात्रा तक प्रारब्ध बना रहता है। स्वीकृति रूप में
\"विधि\", स्मृति रूप में \"निषेध\" होता है। अनुभव के बिना बुद्धि में स्वीकृति होता नहीं
है। अनुभव के आधार पर ही स्वीकृतियां होते हैं।\
\
**एक मनुष्य जो जीवचेतना में एक शरीर-यात्रा किया, उसके पास अगली शरीर यात्रा में क्या
कोई स्वीकृतियां होती हैं?**\
\
नहीं। जैसे वह पहले जिया होता है, उसके आगे वह नयी शरीर यात्रा में शुरू करता है। सुखी
होने की अपेक्षा में हम जितने भी प्रकार से जिए, उसमें जब सुखी नहीं हुए, तो कोई और
तरीका होगा जिसमें सुखी होने का रास्ता होगा। इसका नाम है - शोध। यह शोध कब तक
चलेगा? - जब तक सुखी नहीं हो जाते! परंपरा में जब तक सुखी नहीं होते, तब तक यह रहेगा।
इसमें किस ज्ञानी, अज्ञानी, विज्ञानी को तकलीफ है?\
\
**मानव अपने जीवचेतना के प्रारब्ध से कैसे मुक्त हो सकता है?**\
\
जब कभी भी मानव जागृति की ओर शुरू करता है, कदम बढाता है -- उसी समय यह श्राप,
ताप, पाप रुपी प्रारब्ध समाप्त हो जाता है. 'श्राप' है -- हम जो स्वयं नहीं चाहते हैं,
फिर भी उसे करते हैं. जीव-चेतना में मनुष्य जो स्वयं नहीं चाहता है, फिर भी करता है -- इसे
'श्राप' नाम न दिया जाए, तो और क्या नाम दिया जाए? 'ताप' है -- जो दूसरों की
अपेक्षा के विरुद्ध है, वैसा हम जियें. 'पाप' है -- अमानवीय कर्म जो हम कर चुके हैं, जिनका
प्रभाव हम पर है. मानवचेतना की ओर शुरुआत करने से ये तीनो चीज समाप्त हो जाते हैं. ये
तीनो शुभ के लिए सहायक नहीं हैं, इसलिए ये उड़ जाते हैं.\
\
मानवचेतना की ओर शुरुआत करना अर्थात मानवचेतना को समाधान-समृद्धि पूर्वक जी कर
प्रमाणित करना. यदि मानवचेतना को आप जी कर प्रमाणित नहीं करते, तो मानवचेतना को
आप सुने भी हैं -- ऐसा कैसे कहा जाए? सुनने के बाद ही मानव अभ्यास की शुरुआत करता है, इस
दिशा में कदम बढाता है. कदम जैसे ही बढाता है -- वैसे ही श्राप, ताप, पाप तीनो समाप्त
हो जाता है.\
\
अध्ययन करने से क्या व्यर्थता है, और क्या सार्थकता है -- यह समझ में आता है. व्यर्थता क्या
है -- यह समझ में आने पर प्रारब्ध का प्रभाव उड़ना शुरू कर देता है. अध्ययन हुआ, उसका
मापदंड यही है. अध्ययन-क्रम में ऊट-पटांग बातें जो मन में आती हैं, उनकी समीक्षा होती
जाती है. यह क्रम एक स्थिति में पहुँचता है, जब ऊट-पटांग बातें आना शून्य हो जाता है. साथ
ही साथ समझदारी विकसित होता जाता है. समझदारी विकसित होने पर, प्रमाणित होने की
श्रंखला बनने पर, ये ऊट-पटांग बातें कहाँ आती हैं? कहीं भी आप इसको आजमा सकते हैं. यह सूत्र
१००% सफल है!\
\
- बाबा श्री नागराज शर्मा के साथ संवाद पर आधारित (दिसम्बर २०१०, अमरकंटक)

## 
