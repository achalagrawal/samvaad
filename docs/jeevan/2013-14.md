आपके allocated वर्ष में अस्तित्व ((10 jeevan kriya, shravan, manan, bhaas,
abhaas, prateeti, vyavharabhyas, chintanabhyas, etc)) से सम्बंधित सारे संवाद
यहाँ एक के नीचे एक पेस्ट करते जायें

अध्ययन और कार्यक्रम

प्रश्न: हम जो इस दर्शन के लोकव्यापीकरण कार्यक्रम में लगे हैं, क्या वह हमारे अध्ययन के
लिए सहायक है या बाधक है?

उत्तर: सहायक है।

प्रश्न: अध्ययन और लोकव्यापीकरण कार्यक्रम में अपनी भागीदारी के संतुलन को कैसे पहचाने?

उत्तर: कार्यक्रम में भागीदारी आपके अध्ययन के लिए सहायक हो, वही संतुलन है।

\- अनुभव शिविर २०१३ में श्री ए नागराज के साथ संवाद पर आधारित

जिज्ञासा समझने के लिए तैयारी है

प्रश्न: अनुभव की स्थिति के बारे में तो आपने तीन प्रमाण (अनुभव प्रमाण, व्यवहार प्रमाण
और प्रयोग प्रमाण) बताया। अनुभव के पहले की क्या स्थितियां होती हैं?

उत्तर: अनुभव के पहले है - अध्ययन। अध्ययन के पहले है - पठन। पठन के पहले है - अपेक्षा।
अपेक्षा के पहले है - जिज्ञासा। जिज्ञासा के पहले है - शंका। जिज्ञासा समझने के लिए तैयारी
है।

प्रश्न: \"जीव चेतना\" से \"मानव चेतना\" तक के विकास में क्या कोई \"क्रम\" है या
नहीं?

उत्तर: विकल्प का अध्ययन ही क्रम है।

प्रश्न: अध्ययन पूर्वक हम अनुभव की ओर अग्रसर हो रहे हैं या नहीं - इसकी जाँच का क्या
मापदंड है?

उत्तर: अध्ययन करते हैं तो समझ में आ रहा है। समझ में आ रहा है तो आप मे विश्वास हो रहा
है। विश्वास हो रहा है तो और समझ में आ रहा है। इस तरह पूरा समझ में आने के बाद
प्रमाणित होता है।

प्रश्न: प्रमाण के पहले क्या व्यक्ति के \"जीने\" में कोई गुणात्मक परिवर्तन दिखेगा?

उत्तर: जब कभी प्रमाणित होगा, तभी दिखेगा। उसके पहले जैसा सामान्य आदमी को दिखता
है, वैसा ही दिखेगा। अभी तक सामान्य आदमी में ऐसा है - जब तक जीता है, झगडा। मरने के
बाद, पूजा! भ्रम होता है और जागृति होता है, और कुछ होता ही नहीं है।

प्रश्न: बहुत सारे अंतर्विरोधों में जो मैं पहले रहता था, अब वे मुझमे नहीं दिखते। अभी मुझे
अनुभव तो नहीं हुआ है, पर इसको मैं \"उपलब्धि\" के रूप में देखूँ या नहीं?

उत्तर: वह उपलब्धि कैसे हुआ? इस विकल्प के अध्ययन पूर्वक हुआ या आपके पूर्व विचार के आधार
पर हुआ? विकल्प के अध्ययन पूर्वक हुआ तो उसे उपलब्धि के रूप में देखें, किन्तु वहाँ रुकें नहीं।
प्रमाणित होने तक नहीं रुकना। प्रमाणित नहीं होता है तो आपकी उपलब्धि आप तक ही है।
वह व्यक्तिवाद है। अनुभव पूर्वक प्रमाणित होने पर आप संसार के लिए उपकारी होंगे।

प्रश्न: इस विकल्पात्मक दर्शन द्वारा प्रस्तावित सभी बिंदुओं पर मुझे विश्वास है, इसके
बावजूद \"जीने\" की जगह में मुझे स्वयं में कमी दिखती है। इसका क्या कारण है?

उत्तर: इसका कारण है आपका \"पूर्वाभ्यास\"। जो भी हम पहले कल्पना किये हैं या अभ्यास
किये हैं, उसका स्मरण ही अवरोध है। ऐसे में मानवीयता में विश्वास होते हुए अमानवीयता में
जीते हैं। मानवीयता की अपेक्षा जीवन के अनुसार है। अमानवीयता में जीना अभी की परंपरा
है। ऐसे सोच के देखिये। यह स्थिति समाधान होने तक है। यदि समाधान होता है तो वह जीने
में आता ही है।

\- श्री ए नागराज के साथ संवाद पर आधारित (अनुभव शिविर, जनवरी २०१३, अमरकंटक)

जागृति का ही प्रमाण होता है

जागृतिक्रम का कोई प्रमाण नहीं होता, जागृति का ही प्रमाण होता है।

प्रश्न: \"जागृति क्रम\" बोध की वस्तु है या नहीं?

उत्तर: नहीं। \"जागृति\" बोध की वस्तु है। जागृति-क्रम मन, वृत्ति, चित्त तक का शरीर
मूलक क्रियाकलाप है। जागृत होने पर यह आंकलन होता है कि इससे पहले मैं \"जागृति क्रम\" में
था। जागृति परंपरा स्वरूप में होती है।

मेरे अकेले के अनुभव संपन्न होने से जागृति नहीं हुई। आप सब जागृत होते हैं, तब परंपरा होगी।
उसी के लिए तो हम बारम्बार मिलते ही हैं। अभी मैं जागृति के लिए प्रेरक हूँ।

प्रश्न: क्या जागृति-क्रम में न्याय नहीं होता?

उत्तर: नहीं। जागृति में ही न्याय होता है। जागृति क्रम में मानव में जीवों से अच्छा जीने की
कल्पना होता है, उसमे मानव जी भी लिया। लेकिन उसमे न्याय नहीं हुआ।

अध्ययन पूर्वक अर्थ का अनुमान होता है, साथ ही अनुमान के प्रमाणित होने की आवश्यकता
स्वीकार होती है। अनुभव मूलक विधि से ही जागृति होता है। अनुभव मूलक विधि से ही बुद्धि
में (सच्चाई के प्रति) \"निश्चय\" होता है।

अध्ययन विधि में, आशा-विचार-इच्छा में प्राथमिकता के बने बिना साक्षात्कार होता नहीं है,
साक्षात्कार और बोध पूरा हुए बिना अनुभव होता नहीं है।

प्रश्न: अध्ययन विधि में, आशा-विचार-इच्छा में सच्चाई के लिए प्राथमिकता बनेगी तो वह
मानव के जीने में किस \"क्रम\" में परिलक्षित होगा?

उत्तर: पहले पर-पीड़ा विचार समाप्त होता है, फिर पर-धन विचार समाप्त होता है फिर
पर-नारी/पर-पुरुष विचार समाप्त होता है। जागृत होने के पहले स्वयं में ऐसे सब विचारों का
शमन होता है, उसके पश्चात हम अनुभव मूलक विचार में टिक जाते हैं।

प्रश्न: अपने आशा-विचार-इच्छा में इस प्रकार प्राथमिकता बनने को हम अनुभव की ओर अपना
\"क्रमिक विकास\" मान रहे हैं - क्या यह ठीक है?

उत्तर: आपका यह मान्यता यदि आपके जीने में आता है, तब ठीक है। यदि आपके जीने में नहीं
आता है, तब थोड़ा ज्यादा ही ठीक है! हमारे जीने में कोई परिवर्तन न हो, और हम जागृत
हो जाएँ - यह कहाँ की भाषा है?

प्रश्न: साक्षात्कार-बोध होने के क्रम में क्या आशा-विचार-इच्छा में गुणात्मक-विकास का क्या
कोई \"क्रम\" होगा?

उत्तर: \"क्रम\" की बात मैंने नहीं की है। \"क्रम\" आप ही लोग बना रहे हो। जागृत होना
\"क्रम\" है या \"घटना\" है - ऐसा मैंने नहीं लिखा है। यह बात सही है कि जागृत होने के
पहले पर-पीड़ा विचार, पर-धन विचार, पर-नारी/पर-पुरुष विचार शमन हो जाता है।

प्रश्न: अध्ययन विधि में \"अनुकरण\" की क्या भूमिका है?

उत्तर: अनुकरण नहीं है तो अध्ययन किसका करोगे? कोई जागृत स्वरूप में जीता है, तो उसको
देख करके अध्ययन होता है। वही अनुकरण है। दूसरी विधि से अध्ययन होता नहीं है। जागृत होने
के लिए दूसरी विधि अनुसंधान ही है।

प्रश्न: आपके जागृत स्वरूप में जीने को देख कर मुझ में वैसा जीने की इच्छा बनती है। क्या वह
अध्ययन है?

उत्तर: मेरे जीने को देख कर पहले आप में वैसा जीने की \"कल्पना\" दौड़ती है, आपका
\"कार्य\" नहीं दौड़ता। आपका कार्य उसके अनुसार दौड़ने से फिर ठीक हो जाता है। इच्छा
भर होना \"व्यक्तिवाद\" है। कार्य भर होना \"समाजवाद\" है। अनुभव होना और उसके
अनुसार इच्छा और कार्य होना \"सहअस्तित्ववाद\" है।

\- श्री ए नागराज के साथ संवाद पर आधारित (अनुभव शिविर, २०१३ अमरकंटक)

अनुभव शिविर 2013

हर मानव के जीने में चार भाग रहता है - अनुभव, विचार, व्यवहार और कार्य (व्यवसाय).
इसमें से अनुभव के बारे में मैं आप सबसे यहाँ इस \"अनुभव शिविर\" में सुनना चाहता हूँ। अनुभव के
बिना कोई प्रमाण होता नहीं है। अनुभव के बिना कोई व्यक्ति प्रमाणित होगा नहीं। कोई
व्यक्ति यदि कहता है कि वह \"प्रमाणित\" है, तो उसके अनुभव को सुनो।

प्रश्न: अनुभव कैसे सुना जाता है?

उत्तर: अनुभव प्रमाणों के रूप में सुना जाता है। पहला प्रमाण है - \"अनुभव प्रमाण\"।
सहअस्तित्व में अनुभव होता है। सहअस्तित्व (सत्ता में संपृक्त जड़ चैतन्य प्रकृति) अनुभव में आये
बिना प्रमाण होता भी नहीं है। इसको मैंने देखा है - इस आधार पर इतने मजबूती से मैं कह
रहा हूँ। जीवन ज्ञान, सहअस्तित्व दर्शन ज्ञान, मानवीयता पूर्ण आचरण ज्ञान का प्रमाण
मानव के रूप में हम देख पायेंगे। अनुभव को हम (इन्द्रियों से) देख नहीं पायेंगे। अनुभव मूलक
प्रमाण को देख पायेंगे। अनुभव को समाधान, समृद्धि, अभय, सहअस्तित्व स्वरूप में प्रमाणित
करते हुए मानव को हम देख पायेंगे। मानव के बोलने, सोचने और जीने में संगीत (तालमेल) होने से
सहअस्तित्व में अनुभव के प्रमाण का पता चलता है। सहअस्तित्व में अनुभव का प्रमाण चारों
अवस्थाओं के साथ जीने में ही पता चलता है। जीने में ही समस्या और समाधान का पता चलता
है।

अभी तक मानव \"विचार\" करने तक पहुंचा है। विचार में ही \"सुख\"-\"दुःख\" को मान
लेता है। \"सुख\"-\"दुःख\" (अच्छा लगना, बुरा लगना) के विचार को अनुभव मान लेता है -
पर वह बोध-अनुभव नहीं है। वह समाधान नहीं हो पाता है। सहअस्तित्व में अनुभव पूर्वक ही
समाधान हो पाता है। समाधान होने के बाद, श्रम के आधार पर समृद्धि होता है। समाधान के
बाद ही समृद्धि का अनुभव होता है, उसके पहले होने वाला नहीं है। सर्वमानव के लिए
समाधान, सभी परिवारों के लिए समृद्धि और उसके अर्थ में सार्वभौम व्यवस्था और संस्कृति को
प्रस्तावित करना \"उचित\" है या \"अनुचित\" है - आप सोच करके बताइये। अनुभव को देखना
है या नहीं? और किसी विधि से सर्वशुभ हो सकता है या नहीं? जिनको केवल बात करनी है,
जीना नहीं है - उनको इस बात से तकलीफ ही तकलीफ है।

प्रश्न: आपके हिसाब से, हम लोग आगे बढ़ रहे हैं या वहीं के वहीं अटके हैं?

उत्तर: - आगे बढ़ रहे हैं, तभी तो मैं पीछे पड़ा हूँ! इस ९४ वर्ष की आयु में भी!!

१५ वर्ष पहले जब अनुभव शिविर लगाते थे तो लोग अपना ऐसा उदगार व्यक्त करते थे - \"आपके
संपर्क में हम कैसे आ पाए?\" कुछ वर्षों से यह सुनने में आने लगा - \"हम समझ चुके हैं, प्रमाणित
होना शेष है।\" अनुभव के बिना प्रमाण नहीं होता। अनुभव के बिना कोई प्रमाण होता हो
तो आप कर लेना! \"हम समझ चुके हैं, प्रमाणित होना शेष है।\" - ऐसा सुनने के बाद, अब
अनुभव कितने लोगों को हुआ है, उसको देखना है। आप बताइये - अनुभव को जांचना शुरू करना
चाहिए कि नहीं?

मैं बचपन में जब किसी लायक नहीं था, कुछ समझा नहीं था, तब से ही उपदेश देता था। उपदेश
के अनुसार मेरा जीना नहीं बना। इसी कष्ट को मिटाने के लिए तो मैंने साधना ही किया।
साधना विधि से जो प्राप्त हुआ उसको बता रहे हैं। अनुभव मूलक विधि से सब ठीक होता है,
अन्यथा कुछ ठीक होता नहीं। अनुभव का अनुकरण करो या स्वयं अनुभव करो! (सब समय दूसरे
व्यक्ति का) अनुकरण करना बनता नहीं है। स्वयं अनुभव करना आवश्यक है। इसीलिये अनुभव
शिविर को लगाते हैं।

\- अनुभव शिविर, अमरकंटक - जनवरी २०१३

इन्द्रियगोचर और ज्ञानगोचर

सहअस्तित्व (सत्ता में सम्पृक्त प्रकृति) समझ में आने पर यह पहचानना सुलभ हो गया कि ज्ञान
और इन्द्रियों के संयुक्त स्वरूप की मानव संज्ञा है. ज्ञान का धारक-वाहक जीवन है. जीवंत
शरीर में इन्द्रिय व्यापार (इन्द्रियों का कार्यकलाप - जैसे देखना, सुनना, चखना, सूंघना,
छूना) है. जीवन शरीर को जीवंत बनाता है, फलस्वरूप इन्द्रिय व्यापार होता है.

इन्द्रियों से जीवन को कुछ संकेत मिलता है, जिससे जो पहचान जीवन को होता है उसको
\"इन्द्रियगोचर\" कहा.

इन्द्रियों के बिना भी जीवन को ज्ञान विधि से संकेत मिलता है. उसको \"ज्ञानगोचर\"
कहा.

ज्ञान की प्रसारण विधि जीवन में समाहित है. इन्द्रियगोचर होने के लिए भी ज्ञान का
प्रसारण आवश्यक है. ज्ञानगोचर होने के लिए तो ज्ञान का प्रसारण आवश्यक है ही. ज्ञान का
प्रसारण जीवन में ही होता है - और किसी चीज (भौतिक-रासायनिक वस्तु) में होता नहीं।

\"ज्ञान सम्पन्नता जीवन में है\" - इस बात को स्वीकारा जा सकता है. ऐसे ज्ञान के कुछ
भाग को जीवन इन्द्रियों द्वारा भी पहचानता है.

मानव ज्ञानावस्था की इकाई है - जो इन्द्रियगोचर और ज्ञानगोचर विधि से सम्पूर्ण है.
ज्ञान स्थिति में रहता है, इन्द्रियगोचर विधि से प्रमाणित होता है. ज्ञान मानव परंपरा में
इन्द्रियगोचर विधि से आता है. इन्द्रियों के द्वारा ही ज्ञान प्रकाशित होता है. हर मानव
में जीवन क्रियाशील रहता है. इन्द्रियों से जो ज्ञान झलकता है, उसके मूल में जाने की
व्यवस्था मानव में बनी हुई है. उसके लिए पहले कल्पनाशीलता का प्रयोग होता है, जिससे
ज्ञान वस्तु के रूप में साक्षात्कार होता है. फलस्वरूप बोध और अनुभव होता है, जिससे
प्रमाणित होने की शुरुआत होती है. यह इसका पूरा स्वरूप है.

ज्ञानगोचर और इन्द्रियगोचर के बारे में विगत में भी चर्चा हुई है, पर वे इस निष्कर्ष तक
नहीं पहुँच पाये कि मानव ज्ञान और इन्द्रियों का संयुक्त स्वरूप है. आदर्शवाद ने बताया -
\"ईश्वर ज्ञान का स्वरूप है.\" ईश्वर ज्ञान का स्वरूप है - यह मध्यस्थ दर्शन के परिशीलन से
भी निकलता है, किन्तु ज्ञान को पहचानने वाला जीवन ही है. ईश्वर स्वरूपी ज्ञान का
धारक-वाहक जीवन ही है. आदर्शवाद ने कहा - \"ईश्वर सत्य है. सत्य ही ज्ञान है\". साथ
ही ज्ञान को अव्यक्त और अनिर्वचनीय बताया। इसके स्थान पर मध्यस्थ दर्शन ने प्रतिपादित
किया - \"ईश्वर स्वरूपी सत्य को प्रमाणित करने वाला (व्यक्त करने वाला, सम्प्रेषित करने
वाला) मानव ही है, जो जीवन और शरीर का संयुक्त स्वरूप है\". मध्यस्थ दर्शन के ऐसा
प्रतिपादित करने से किसको क्या तकलीफ है?

चैतन्यता (जीवन) को पहचानना मूल मुद्दा है. इसी के आधार पर सह-अस्तित्व को पहचानने की
कोशिश है. इसी के आधार पर मानव को पहचानने की कोशिश है. इसी के आधार पर चारों
अवस्थाओं को पहचानने की कोशिश है. इसी के आधार पर जीने की कोशिश है.

जीवन की पहचान न होने के आधार पर हम मान लेते हैं - इन्द्रियों में ज्ञान है. इन्द्रियों में
ज्ञान होना मान कर आगे उसका शोध करते हुए बताया - ज्ञान का स्त्रोत मेधस (brain) है.
पहले ह्रदय को ज्ञान का स्त्रोत बताते थे, बाद में मेधस को बताने लगे. जबकि सच्चाई यह है
कि जीवन ही ज्ञान का धारक-वाहक है, न कि मेधस। जीवन ही ज्ञान संपन्न होता है या
भ्रमित रहता है. भ्रमित रहने का आधार है - जीवन का शरीर को जीवन मान लेना। मानने
वाली वस्तु जीवन ही है और कुछ भी नहीं।

शरीर में होने वाले इन्द्रिय व्यापार का दृष्टा जीवन ही होता है. ज्ञान से जो पहचान
होता है, या जो ज्ञानगोचर होता है उसका दृष्टा जीवन ही होता है. इन दोनों का दृष्टा
होने से जीवन जागृत होता है. जागृत होने पर ज्ञानमूलक विधि से जीने का अभ्यास होता है.
जिससे मानव लक्ष्य (समाधान, समृद्धि, अभय, सह-अस्तित्व) और जीवन मूल्य (सुख, शान्ति,
संतोष, आनंद) दोनों साथ-साथ प्रमाणित होता है. इन्द्रियगोचर और ज्ञानगोचर के संयुक्त रूप
में मानव लक्ष्य प्रमाणित होता है.

\- श्री ए नागराज के साथ संवाद पर आधारित (जनवरी २००७, अमरकंटक)

उपयोग विधि, कार्य विधि, होने की विधि

चारों अवस्थाओं की उपयोग विधि, कार्य विधि और होने की विधि है. उपयोग और कार्य
विधि रूप और गुण की सीमा तक है, जो साक्षात्कार, बोध और अनुभव की वस्तु नहीं है. होने
की विधि अनुक्रम है, स्वभाव और धर्म है, जो साक्षात्कार, बोध और अनुभव की वस्तु है.
पदार्थ-अवस्था से प्राण-अवस्था का होना कैसे हुआ? प्राण-अवस्था से जीव-अवस्था का होना
कैसे हुआ? जीव-अवस्था से ज्ञान-अवस्था का होना कैसे हुआ? भ्रमित ज्ञान अवस्था से जागृत
ज्ञान अवस्था का होना कैसे हुआ? यह होने का कड़ी से कड़ी जुड़ा होना अनुक्रम है.

रूप, गुण, स्वभाव और धर्म चारों सत्य हैं. अस्तित्व में रूप है ही, गुण है ही, स्वभाव है ही,
धर्म है ही. रूप और गुण चित्रण तक रहता है, जो स्वभाव और धर्म से सम्मत होता है. स्वभाव
और धर्म आगे साक्षात्कार होकर बुद्धि तक जाता है. फिर केवल धर्म अनुभव में जाता है. समझने
से आशय साक्षात्कार, बोध और अनुभव ही है. अनुभव होने पर रूप, गुण, स्वभाव और धर्म को
संयुक्त रूप में पहचानने और निर्वाह करने की अर्हता आ जाती है. इससे मानव के जीने में
(अनुभव, विचार और कार्य-व्यव्हार में) प्रमाण प्रवाहित होता है.

होना समग्र का है. अस्तित्व धर्म सभी अवस्थाओं में साम्य है. इसलिए होने को समग्रता में ही
समझा जाता है. होने को टुकड़ों में समझा नहीं जाता। समग्र का होना एक साथ ही समझ आता
है. पानी अनुभव में आ जाए, मानव अनुभव में न आये - ऐसा होता नहीं है. मानव होने के केंद्र
में है. मानव के होने के अर्थ में मनुष्येत्तर प्रकृति का होना है. इसलिए समझ के टुकड़े नहीं
होते। मानव अभी पानी को उपयोग और कार्य के अर्थ में ही पहचानता है, उसके \"होने\" के
अर्थ में नहीं।

साक्षात्कार, बोध और अनुभव में कोई काल और तर्क नहीं होता। तर्क रूप और गुण की सीमा में
है. सारी देर साक्षात्कार तक पहुँचने में ही है. कल्पनाशीलता में समझने के लिए प्राथमिकता
बनने में ही जो समय लगता है, वह लगता है. साक्षात्कार होने पर बोध और अनुभव तत्काल
होता है. या तो \"समझे\" या \"नहीं समझे\" - ऐसा ही है.

उपयोग विधि और कार्य विधि इन्द्रियगोचर है. होने की विधि ज्ञानगोचर है. होने की
विधि को समझने के लिए अध्ययन है. इन्द्रियगोचर और ज्ञानगोचर के संयुक्त रूप में मानव
अस्तित्व में देखता है, करता है और भोगता है.

प्रश्न: हम अभी जहां खड़े हैं, वहाँ से समझने के लिए प्राथमिकता बनाने के लिए क्या करें?

उत्तर: हम जहाँ हैं, वहीं से आगे का रास्ता बना सकते हैं. समझदारी के इस प्रस्ताव से सहमति
तो हो ही जाती है. न्याय, समाधान और सत्य को नकारना किसी से बनता नहीं है. सहमति
के साथ अध्ययन में निष्ठा जोड़ने की आवश्यकता है. अपने जीने के लक्ष्य को परिवर्तित करने की
आवश्यकता है. लक्ष्य को सुविधा-संग्रह के स्थान पर समाधान-समृद्धि में स्थिर करने पर हम
अभी जो रोटी-पानी के लिए करते हैं उसको साधन मानें न कि साध्य। मानवीयता पूर्ण आचरण
को विचार में अपनाने से इस समझ के प्रति हम ईमानदार होते हैं.

\- श्री ए नागराज के साथ संवाद पर आधारित (जनवरी २००७, अमरकंटक)
