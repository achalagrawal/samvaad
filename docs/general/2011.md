# General 2011

## आदर्शवाद का विकल्प

## भविष्य में जब मध्यस्थ-दर्शन सह-अस्तित्व-वाद की परंपरा स्थापित होती है, तो क्यावैदिक-विचार बना रहेगा या विलय हो जाएगा?

वैदिक-विचार में की गयी शुभ-कामना स्वीकार होगा। शुभ-कामना के अनुरूप जो शिक्षा मिलनी
चाहिए, वह मिलेगा। इसमें किसको क्या तकलीफ है? शुभ को प्रमाणित करने का स्वरूप
मध्यस्थ-दर्शन सह-अस्तित्व-वाद दिया है। यह किसी का विरोध नहीं है। विरोध करके हम आगे
चल नहीं पायेंगे। मैंने किसी विरोधाभास को अपनाया नहीं है। यदि मेरी प्रस्तुति में कोई
विरोधाभास है तो आप बताइये - मैं उसको ठीक कर दूंगा।\

आदर्शवाद से हमे भाषा मिला। वे भी इसको \"श्रुति\" ही कहे हैं। भौतिकवाद से दूर-संचार
मिला। ये दोनों (भाषा और दूर-संचार) मानव-जाति के लिए देन हैं - सटीक जीने के लिए।
इनको परंपरा में बनाए रखने की आवश्यकता है।

भाषा जो हमे आदर्शवाद से मिला वह \'धातु\' के आधार पर ध्वनित था। यहाँ मैंने ध्वनि के
आधार पर परिभाषा दे दिया। इसकी आवश्यकता है या नहीं? - इसको आप विद्वान लोग
सोचें!

आदर्शवाद से जो हमको प्रेरणा मिला, और भौतिकवाद से जो हमको प्रेरणा मिला - उसका
विकल्प है यह! यह प्रस्ताव आदर्शवाद और भौतिकवाद के लक्ष्य से सम्बद्ध नहीं है। आदर्शवाद
(रहस्यात्मक अध्यात्मवाद) में \'अस्तित्व-विहीन मोक्ष\' के लक्ष्य की बात की गयी है। उससे
मध्यस्थ-दर्शन के प्रस्ताव सम्बद्ध नहीं है। यहाँ \'अस्तित्व-पूर्ण मोक्ष\' की बात है। क्या
लक्ष्य चाहिए - आप ही सोच लो! हमको उससे कोई परेशानी नहीं है। \'अस्तित्व विहीन
मोक्ष\' चाहिए तो रहस्यात्मक अध्यात्मवाद के पास जाओ। आदर्शवाद रहस्य-मूलक होने से
\'अस्तित्व-पूर्ण मोक्ष\' को बता नहीं पाया। \'अस्तित्व विहीन मोक्ष\' से मनुष्य संतुष्ट
हो नहीं सकता। रहस्य विधि से अध्ययन हो नहीं सकता। रहस्य-विधि से हम शुभ-कामना ही
व्यक्त कर सकते हैं। वही आदर्शवाद किया। रहस्य-विधि से हम प्रमाण प्रस्तुत नहीं कर सकते।
शुभ-कामना व्यक्त करने मात्र से प्रमाण कहाँ हुआ?

आदर्शवाद में ज्ञान को सर्वोच्च बताया। ज्ञान क्या है? पूछा तो बताया - ब्रह्म ही ज्ञान
है। ब्रह्म क्या है? -पूछा तो बताया - दृष्टा, दृश्य, दर्शन ये तीनो ब्रह्म ही हैं। कार्य,
कारण, कर्ता - ये तीनो ब्रह्म ही हैं। यदि केवल ब्रह्म ही है - तो आप-हम क्यों बने हैं?
किस प्रयोजन के लिए आपका नाम अलग है, मेरा नाम अलग है - सबका नाम \'ब्रह्म\' ही
क्यों नहीं हुआ? रहस्य से हम पार नहीं पाए। आप पार पाते हों, तो बताते रहना। आप रहस्य
से पार नहीं पाओगे - यह मैं क्यों कहूं? इसीलिये अपनी बात को विकल्प रूप में प्रस्तुत किया।\

प्रमाण को प्रस्तुत करने के लिए विकल्प दिया। इस विकल्प से किस ज्ञानी, किस विज्ञानी,
किस अज्ञानी को तकलीफ है? प्रमाण चाहिए तो अध्ययन करके देखो! अध्ययन पूर्वक प्रमाण
होता है तो आप उसको अपनाओगे, नहीं तो आप उसको अपनाओगे नहीं।\

\- बाबा श्री नागराज शर्मा के साथ संवाद पर आधारित (दिसम्बर २०१०, अमरकंटक)

## विकल्प की प्रस्तुति

मारे बुजुर्गों ने (आदर्शवाद/वेद-विचार) कहा था -- अनुभव अनिर्वचनीय है और अव्यक्त है.
जबकि यहाँ हमने कहा है -- अनुभव ही सम्पूर्ण प्रमाण के साथ वचनीय है. अनुभव ही प्रत्यक्ष
है. अनुभव ही व्यक्त है. दूसरा कुछ व्यक्त करने से संतुष्टि नहीं होती है. झूठ को व्यक्त करने से
कौनसा संतुष्टि होती है? कहाँ संतुष्टि है? झूठ को व्यक्त करने से किसको संतुष्टि है?
संतुष्टि-बिंदु को पकड़ेंगे या नहीं? संतुष्टि-बिंदु को पकड़ना मानव-जाति के लिए झकमारी है!

अध्ययन से अनुभव, और अनुभव-मूलक व्यवहार से तृप्ति मिलती है. तब अनुभव का प्रमाण हुआ. यह
बोलने की, करने की, जीने की सही-व्यवस्था हुआ कि नहीं?

वैदिक-विचार में (यजुर्वेद में) मैं कुछ २००-३०० ऋचाओं को पहचानता हूँ, जिनके आधार पर इस
प्रस्ताव की पूरी व्याख्या की जा सकती है. लेकिन उस मार्ग को मैंने त्याग दिया. यदि इस
तरह व्याख्या करने जाते तो अभी तक जितनी व्याख्याएं वेद-विचार पर हो चुकी हैं, उनके
सिलसिले में यह प्रस्ताव भी जुड जाता. विगत की नयी व्याख्या करके इस प्रस्ताव को
स्थापित नहीं किया जा सकता. इस तरह "विकल्प" का आधार नहीं बनता है.

इस बात को प्रस्तुत करने में पहली चुनौती थी, भाषा को कैसे प्रयोग किया जाए? १ का
मतलब यह, २ का मतलब यह -- इस ढांचे खांचे में भी इस बात को प्रस्तुत किया जा सकता है.
किन्तु ऐसा करने में भी कुछ भाषा का प्रयोग होता ही. इस आधार पर मैंने परिभाषा-विधि
को अपनाया. हिंदी में तत्सम और तद्भव दो प्रकार की भाषा है. तत्सम भाषा का मैंने प्रयोग
किया है. तत्सम भाषा में हमारे बुजुर्गों ने धातु के आधार पर ध्वनि दिया है. मैंने ध्वनि का
परिभाषा कर दिया. हर मानव में कल्पनाशीलता सम्पदा रूप में पहचाना, उसके आधार पर
तदाकार होता है पहचाना. उसके आधार पर अध्ययन का पूरा ढांचा-खांचा बना दिया, और
अपनी बात को प्रस्तुत कर दिया. इस प्रस्तुति के तीन ही अवयव हैं -- मेरा अनुभव, भाषा,
और उसका परिभाषा. भाषा परंपरा की है, परिभाषा मेरी है.

जैसे 'संस्कृति' एक शब्द है. संस्कृति की परिभाषा दिया - पूर्णता के अर्थ में की गयी कृतियाँ
संस्कृति हैं. पूर्णता को क्रिया-पूर्णता और आचरण-पूर्णता के रूप में पहचाना. "पूर्णता की
परंपरा होगी या अपूर्णता की परंपरा होगी?" -- यह घंटी बजाना शुरू किया. किसी भी
धरती पर पूर्णता की ही परंपरा होगी, अपूर्णता की परंपरा नहीं होगी. अपूर्णता के साथ
हम कुछ भी करेंगे तो वह अवैध ही होगा. अवैधता को हमारे बच्चे ही नकारेंगे. उसके प्रमाण में,
हमारे ही अपने वेद-मूर्ती परिवार के बच्चे आज उस परंपरा को नहीं स्वीकारते और विदेश जा
कर बस गए. मैं अपने गाँव में कुछ वर्ष पूर्व गया था. वहाँ युवा पीढ़ी है ही नहीं. इससे
ज्यादा क्या बताएं?

मानव-चेतना को शिक्षा विधि से लोकव्यापीकरण किया जा सकता है। उसको लेकर हम अभी
जहां तक किये हैं वह ठीक है या नहीं - उसको आप को देखना होगा, शोध करना होगा। हर
बात के लिए शोध ही एक मात्र विधि है। आपको स्वयम जांचना ही पड़ेगा। आपको किसी भी
बारे में अपना मंतव्य देना है तो आपको उसे समझना ही होगा। प्रचलित-परंपरा विधि से इस
प्रस्ताव के बारे में मंतव्य प्रस्तुत करने का कोई तरीका ही नहीं है। इस प्रस्ताव से सहमत
होना ही विगत-परंपरा से जुड़ता है। और कुछ भी नहीं जुड़ता। जैसे - आज के दंड-संहिता रुपी
संविधान से यह प्रस्ताव जुड़ ही नहीं सकता। आज की लाभोंमादी, भोगोंमादी, लाभोंमादी
शिक्षा से यह प्रस्ताव जुड़ ही नहीं सकता। यह विगत की सोच का विकल्प है।

\- बाबा श्री नागराज शर्मा के साथ संवाद पर आधारित (दिसम्बर २०१०, अमरकंटक) 
Thursday, February 17, 2011

## प्रत्यक्ष और प्रमाण

प्रमाण का स्वरूप है - अनुभव प्रमाण, व्यवहार प्रमाण, प्रयोग प्रमाण\

अनुभव में यदि सह-अस्तित्व दर्शन ज्ञान, जीवन ज्ञान, मानवीयता पूर्ण आचरण ज्ञान होता है
तो अनुभव-प्रमाण है -- अन्यथा कोई अनुभव-प्रमाण नहीं है।\

व्यव्हार में न्याय होता है तो व्यव्हार-प्रमाण है -- अन्यथा कोई व्यव्हार-प्रमाण नहीं है।\

प्रयोग में यदि उत्पादन यदि पूरा होता है तो प्रयोग-प्रमाण है -- अन्यथा कोई
प्रयोग-प्रमाण नहीं है।\

### प्रश्न: "प्रत्यक्ष" क्या है?

उत्तर: सत्ता में संपृक्त जड़-चैतन्य प्रकृति प्रत्यक्ष है। इसको प्रत्यक्ष नहीं मानेंगे तो किसको
प्रत्यक्ष मानेंगे? "सत्ता में जड़-चैतन्य प्रकृति प्रत्यक्ष है" -- इस बात को प्रमाणित करने
वाला मानव ही है, और कोई इसको प्रमाणित नहीं करेगा।

### प्रश्न: "प्रमाण" क्या है?

उत्तर: जो परंपरा में आता है, वही प्रमाण होगा। जो परंपरा में नहीं आता है, वह प्रमाण
कहाँ हुआ? प्रमाण की ही परंपरा होगी। मानव जीव-जानवरों जैसे चार विषयों को पहचानने से ही शुरुआत किया। फिर पाँच संवेदनाओं को पहचानने तक पहुँच गया। संवेदनाओं को पहचानने के आधार पर ही विज्ञान ने यंत्र को प्रमाण
मान लिया है। मानव जितना अच्छा देख सकता है, उससे ज्यादा अच्छा यंत्र देख सकता है --
इसलिए यंत्र प्रमाण है। मानव जितना याद रख सकता है, उससे ज्यादा अच्छा यंत्र याद रख
सकता है -- इसलिए यंत्र प्रमाण है। मानव जितना जोर से चिल्ला पाता है, उससे ज्यादा
जोर से यंत्र चिल्ला सकता है -- इसलिए यंत्र प्रमाण है। सभी यंत्र संवेदनाओं की परिकल्पनाओं
को विस्तार देने के अर्थ में ही बने हैं। विज्ञान ने यंत्र को प्रामाणिक माना, मानव को
प्रामाणिक नहीं माना। इस तरह विज्ञान ने मानव के अध्ययन को छोड़ दिया। जबकि यंत्रवत
कोई मानव जीता नहीं है।

### प्रश्न: विज्ञान में जैसे निरीक्षण-परीक्षण-सर्वेक्षण करते हैं, और मध्यस्थ-दर्शन के अध्ययन में जैसे निरीक्षण-परीक्षण-सर्वेक्षण करते हैं -- उनमे क्या अंतर है?

उत्तर: विज्ञान में निरीक्षण-परीक्षण-सर्वेक्षण केवल "करने" के लिए है। यहाँ
निरीक्षण-परीक्षण-सर्वेक्षण "समझने" के लिए है, "जीने" के लिए है। जीवन में जो समझ आता
है, वही जीने में प्रमाणित होता है। इसकी ज़रूरत है या नहीं?

हर मानव समझना चाहता है, और समझदारी की पराकाष्ठा तक पहुंचना चाहता है। यह आधार
है -- इस प्रस्ताव के प्रमाणित होने के लिए।

### प्रश्न: "अनुभव ही प्रत्यक्ष" से क्या आशय है?

उत्तर: पदार्थ-अवस्था में \"रूप\" प्रत्यक्ष है। प्राण-अवस्था में \"गुण\" प्रत्यक्ष है।
जीव-अवस्था में \"स्व-भाव\" प्रत्यक्ष है। ज्ञान-अवस्था के मानव में समझ (\"अनुभव\") ही
प्रत्यक्ष है। मानव में जो ज्ञान है वह प्रत्यक्ष होने से ही मानव की पहचान हुई, नहीं तो
मानव की पहचान कहाँ हुआ? मैं क्या ज्ञान से संपन्न हूँ, यह आपको समझ में आता है तो आप मुझे
पहचाने। वह समझदारी जब आप का स्वत्व बनता है तो आप अन्य के लिए प्रत्यक्ष हुए। इस तरह
ज्ञान एक व्यक्ति से दूसरे व्यक्ति में अंतरित होता है। अभी तक (आदर्शवादी या भौतिकवादी
विचार में) ज्ञान समझ में न आने से, "ज्ञान एक व्यक्ति से दूसरे में अंतरित हो सकता है" --
यह माना ही नहीं! जबकि यहाँ हम कह रहे हैं -- तदाकार-तद्रूप विधि से ज्ञान एक से दूसरे
में अंतरित होता है। तदाकार-तद्रूप होने के लिए हर व्यक्ति के पास कल्पनाशीलता है।

ज्ञान का प्रत्यक्ष होना = मानव द्वारा अपने कार्य-व्यव्हार में प्रमाणित होना।
कार्य-व्यव्हार में प्रमाणित होना = समाधान-समृद्धि स्वरूप में जीना। " मैं समझा हूँ" -
इसको जांचने का आधार मेरे अपने कार्य-व्यव्हार में ही है।

जीवन का प्रत्यक्ष होना ज्ञान के प्रत्यक्ष होने से ही है. दूसरी कोई विधि से जीवन
प्रत्यक्ष होता नहीं है। ज्ञान-विधि से (कार्य-व्यव्हार में प्रमाणित होने से,
समाधान-समृद्धि स्वरूप में जीने से) जीवन के होने-रहने का प्रमाण मिलता है।

प्रमाण को लेकर यहाँ जो कहा जा रहा है -- वह रहस्य मूलक आदर्शवाद और अनिश्चयता मूलक
भौतिकवाद (विज्ञान) से बिलकुल भिन्न बात है। इसको कैसे संसार के सम्मुख प्रस्तुत करना है
-- उसमे ऊल-जलूल कुछ नहीं चलता है, perfection ही चलता है. विज्ञान-संसार को यदि यह
बात रमती है तो उसका काया-कल्प होगा।\

### प्रश्न: आपने संयम में यह सब देखा/समझा -- इसका क्या "प्रमाण" है?

उत्तर: मेरा अपने जैसा दूसरे को बना देना ही इसका प्रमाण है। मेरा प्रत्यक्ष होना ही
इसका प्रमाण है। मेरा समाधान-समृद्धि पूर्वक जीना ही इसका प्रमाण है। ये तीनो मौलिक
बातें हैं। इसकी ज़रूरत है या नहीं -- इसको पहले तय करो! जरूरत नहीं है - तो इससे दूर ही
रहो। जरूरत है - तो इसको समझो! मेरे अकेले के मेहनत करने से सबका काम चल जाएगा -- ऐसा
नहीं है। सबको नाक रगड़ना ही पड़ेगा। नहीं तो आपका "नाक" ही अडेगा! "नाक अड़ने" से
आशय है -- अहंकार। अहंकार से ही अटके हैं।

आदर्शवाद ने भी अहंकार को लेकर बहुत कुछ कहा है। उसमे सत्य उनको कुछ भासा होगा -- तभी
उन्होंने ऐसा कहा है। वे प्रमाणित नहीं हो पाए, रहस्य में फंस गए -- वह दूसरी बात है।

मध्यस्थ-दर्शन के प्रस्ताव की शुरुआत ही यहाँ से है -- "मैं समझ गया हूँ, मेरी समझ दूसरे में
अंतरित हो सकती है"। किसको समझाओगे? जो समझना चाहते हैं, उनको समझायेंगे। ऐसे शुरुआत
हुआ। दूसरा लहर शुरू हुआ -- शिक्षकों को समझायेंगे। तीसरा लहर शुरू हुआ -- अभिभावकों को
समझायेंगे। शिक्षक समझ कर स्वयं बच्चों और अभिभावकों को समझायेंगे -- ऐसा मैं मान कर चल
रहा हूँ।

\- बाबा श्री ए नागराज के साथ संवाद पर आधारित
Friday, February 25, 2011

## संवाद

### प्रश्न: "चेतना विकास -- मूल्य शिक्षा" से क्या आशय है?

उत्तर: "चेतना विकास" को छोड़ करके "मूल्य शिक्षा" होता नहीं है। इसीलिये "चेतना विकास
-- मूल्य शिक्षा" एक साथ कहा। आज की स्थिति में लोग मूल्य-शिक्षा का स्वागत करते हैं। "
चेतना-विकास" के नाम से ठिठरते हैं। मानवजाति काफी कृपण हो चुका है - अपने सुविधा-संग्रह
के विरोध में कुछ सुनना ही नहीं चाहता, चाहे धरती रहे या न रहे! लाभोन्माद, कामोन्माद,
और भोगोन्माद के चलते आदमी के पास कुछ और सोचने की जगह ही नहीं रह गया। इसमें से कुछ
बंटे-छंटे लोग इस प्रस्ताव को समझने में लग रहे हैं -- जो इन उन्मादों से बचना चाह रहे हैं,
या बचे हुए हैं।

### प्रश्न: प्रकृति में "सामरस्यता" का क्या स्वरूप है?

उत्तर: प्रकृति की चार अवस्थाएं प्रगट हैं। हर अवस्था की हर इकाई में रूप, गुण, स्वभाव,
और धर्म अविभाज्य हैं। सामरस्यता = एक जाति के होना। हर अवस्था में सामरस्यता का अपना
स्वरूप है। पदार्थ-अवस्था रूप-प्रधान अभिव्यक्ति है। अर्थात पदार्थ-अवस्था में रूप के आधार
पर सामरस्यता (एक जाति का होना) है। प्राण-अवस्था गुण-प्रधान अभिव्यक्ति है।
प्राण-अवस्था में गुण के आधार पर सामरस्यता है। जीव-अवस्था स्वभाव-प्रधान अभिव्यक्ति है।
जीव-अवस्था में स्वभाव के आधार पर सामरस्यता है। ज्ञान-अवस्था धर्म-प्रधान अभिव्यक्ति है।
ज्ञान-अवस्था में धर्म के आधार पर सामरस्यता है। मानव में जाति (सामरस्यता) की पहचान
उसके सुख-धर्म के आधार पर ही है। मानव में धर्म-सामरस्यता को पा लेना ही उसका परम
उद्देश्य है।

सह-अस्तित्व यदि अनुभव में आता है तो आशा, विचार, इच्छा, संकल्प में सामरस्यता हो जाती
है। स्वयम में जब यह एक-सूत्रता होती है, तो सर्वस्व में एकसूत्रता को स्वीकार सकते हैं। स्वयं
में एक-सूत्रता नहीं होगा तो सर्वस्व में एकसूत्रता को कैसे स्वीकारेगा?

### प्रश्न: "हृदयंगम होना" से क्या आशय है?

उत्तर: क्रियान्वयन करने के योग्य हो जाना। मन में आ गया, शरीर तैयार हो गया -- इसका
मतलब है, हृदयंगम होना।

### प्रश्न: आपकी प्रस्तुति में विगत के प्रति "कृतज्ञता" किस रूप में है?

उत्तर: आदर्शवाद ने भाषा दिया -- उसके लिए उनके प्रति कृतज्ञता है। भौतिकवाद ने
दूर-संचार दिया -- उसके लिए उनके प्रति कृतज्ञता है। विगत की सार बात को लेना है, और
उसकी कमियों को पूरा करना है। आदर्शवाद में रहस्य और भौतिकवाद में संघर्ष से हमारी
सहमति नहीं है। आदर्शवाद में "रहस्य" से मुक्ति के लिए समाधान प्रस्तुत है। भौतिकवाद में
"सुविधा-संग्रह" (जिसके लिए संघर्ष होता है) से मुक्ति के लिए समृद्धि प्रस्तावित है।

मध्यस्थ-दर्शन की प्रस्तुति मानव की "कल्पना" से नहीं है। सारी मानव-जाति की आज तक की
सोच का सार निकाल लो -- फिर भी यह उससे निकलेगा नहीं।

### प्रश्न: सह-अस्तित्व विधि से केन्द्रीयकरण होता है या विकेन्द्रीयकरण होता है?

सह-अस्तित्व स्वयं में विकेन्द्रीयकृत है। सत्ता कोई अधिकार अपने पास में नहीं रखा है --
अधिकार चारों अवस्थाओं में विकेन्द्रीयकृत है। मध्यस्थ-दर्शन में कहा है -- "हर जीवन ज्ञाता
है। सह-अस्तित्व ज्ञेय है। सह-अस्तिव दर्शन ज्ञान, जीवन ज्ञान, मानवीयता पूर्ण आचरण
ज्ञान ही ज्ञान है।" हर जीवन ज्ञाता और दृष्टा है। हर मानव जीवन और शरीर के संयुक्त रूप
में कर्ता और भोक्ता है। यह विकेन्द्रीकरण हुआ या नहीं?

मध्यस्थ-दर्शन के प्रतिपादन को पहले पाँच सूत्रों (सह-अस्तित्व, विकास-क्रम, विकास,
जागृति-क्रम, और जागृति) में लिखा, फिर उसको दर्शन, वाद, शास्त्र के रूप व्याख्या करने
गए तो ३५०० पृष्ठ हो गए। इसको और हज़ारों लाखों पृष्ठों तक व्याख्या किया जा सकता है।
लेकिन उसको रोक दिया। इस आशय से कि - इसको समझा हुआ व्यक्ति इसको आगे समझायेगा।
किताब या लिखा हुआ केवल सूचना है। यह भी विकेन्द्रीयकरण की एक मिसाल है।

आदर्शवाद में ईश्वर के एकाधिकार की बात की गयी है। आदर्शवाद में कहा -- "ब्रह्म ही
ज्ञाता, ज्ञान, और ज्ञेय है"। यह केंद्रीयकृत हुआ कि नहीं? भौतिकवादी विधि से व्यापार में
सुविधा-संग्रह का केंद्रीयकरण है या नहीं? भौतिकवादी विधि और आदर्शवादी विधि से
केन्द्रीयकरण ही होता है। भौतिकवादी विधि से और आदर्शवादी विधि से मानव का सार्वभौम
लक्ष्य नहीं निकलता है। मध्यस्थ-दर्शन से मानव का "सार्वभौम लक्ष्य" निकलता है --
समाधान, समृद्धि, अभय, और सह-अस्तित्व। इन लक्ष्यों को प्रमाणित करने से केन्द्रीयकरण
होगा या विकेन्द्रीयकरण होगा -- सोचिये!

\- बाबा श्री ए. नागराज के साथ संवाद पर आधारित (अक्टूबर २०१०, अमरकंटक)
 Saturday, February 26, 2011

## जिज्ञासा और समाधान

### प्रश्न: मानव व्यव्हार दर्शन में अध्यायों का जो क्रम है, उस क्रम का निर्धारण आपने कैसे किया?

उत्तर: जिस क्रम में मैंने अनुभव किया था, उस क्रम में प्रस्तुत किया है।\

### प्रश्न: मानव व्यव्हार दर्शन के पहले अध्याय में - "मैं नित्य, सत्य, शुद्ध एवं बुद्ध परमात्मा रुपी व्यापक सत्ता में संपृक्त जड़-चैतन्य प्रकृति को अनुभव पूर्वक स्मरण करते हुए मानव व्यवहार दर्शन का विश्लेषण करता हूँ।" - इसमें "मैं" संज्ञा से कौन इंगित है.

उत्तर: इसको लिखने वाला। लिखने वाला मानव है। तात्विक रूप में "मैं" आत्मा है. व्यव्हार
रूप में "मैं" शरीर और जीवन के संयुक्त रूप में मानव है। " मैं" यह एक मानव-संतान के रूप में
लिखा हूँ -- न कि केवल जीवन के रूप में। अनुभव मूलक विधि से अनुभव का व्यवस्था के अर्थ में
चिंतन-चित्रण करते हुए यह प्रस्तुत है। अनुभव मूलक विधि से चित्रण जो करते हैं, उसका स्मरण
रहता है।

इस एक वाक्य में पूरे मानव व्यव्हार दर्शन का सार है। सह-अस्तित्व में कोई दबाव या
परेशानी नहीं है -- इसलिए सह-अस्तित्व सुखप्रद है. सारी समस्याएं मानव की अहमता वश
कल्पित विधि से हैं। सह-अस्तित्व में समस्या का अत्याभाव है, समाधान की सम्पूर्णता है --
सुखप्रद नहीं होगा तो क्या होगा? सह-अस्तित्व को भुलावा दिए बिना, स्वयम को धोखा
दिए बिना मानव समस्या पैदा ही नहीं कर सकता। समाधान सह-अस्तित्व विधि से ही आता
है। दूसरी किसी विधि से समाधान आने वाला नहीं है. स्वयं का अध्ययन नहीं हो पाना ही
स्वयम के साथ धोखा है।

मानव को व्यापक-वस्तु चेतना के रूप में प्राप्त है। चेतना के बिना मानव है ही नहीं. मानव
शरीर और जीवन के संयुक्त रूप में है। मानव-संज्ञा जब तक है तब तक चेतना को प्रकट करता ही
रहता है। चेतना के चार स्तर हैं -- जीव-चेतना, मानव-चेतना, देव-चेतना, और दिव्य-चेतना।
इसमें से जीव-चेतना में मानव जी चुका है, समस्या को पैदा कर चुका है। यह प्रस्ताव
मानव-चेतना, देव-चेतना, दिव्य-चेतना में जीने के लिए है। जीने की आशा के रूप में जीव-चेतना
है। अनुभव-मूलक विचार के रूप में मानव-चेतना है। अनुभव-मूलक बोध के रूप में देव-चेतना है।
अनुभव-मूलक प्रमाण के रूप में दिव्य-चेतना है।

\- बाबा श्री ए. नागराज के साथ संवाद पर आधारित (अक्टूबर २०१०, अमरकंटक)
Wednesday, April 13, 2011

## भाषा को बदलना विद्वता नहीं है।

भाषा को बदलना विद्वता नहीं है। जो आपने सुना उसको दूसरे शब्दों में बदल दिया तो आप
समझे कहाँ? जो मैंने कहा, उसको आपने बदल दिया -- वहाँ भ्रान्ति होता ही है। बदली हुई
भाषा से वह अर्थ इंगित ही नहीं होता है, तो भ्रान्ति के अलावा क्या होगा? मूल शब्द का
छूटने को ही विद्वता मान लिया। जैसा भाषा है, उसको सुना जाए, उससे जो अर्थ इंगित है,
उसको अपनाया जाए। इसमें किसको क्या तकलीफ है? 

\- बाबा श्री ए. नागराज के साथ संवाद पर आधारित (जनवरी २००७, अमरकंटक)

## त्याग-वैराग्य या समाधान-समृद्धि

## त्याग और वैराग्य क्या है?

त्याग और वैराग्य को आदर्शवादी मान्यता में बहुत सम्मान किया है. त्याग और वैराग्य के
असली स्वरूप को पहचानने की आवश्यकता है. 

त्याग है -- अनावश्यकता का विसर्जन. जैसे अभी सर्दी है, तो हम इस कम्बल को ओढ़े हैं.
सर्दी लगनी बंद हो गयी तो यह कम्बल अनावश्यक हो गया, और उसको हमने छोड़ दिया. यही
त्याग का सही स्वरूप है. जो हमारे लिए अनावश्यक है उसको हमने छोड़ दिया -- इससे अधिक
त्याग कुछ नहीं है. 

राग का मतलब है -- संग्रह. वैराग्य या विराग का मतलब है -- असंग्रह या समृद्धि. यही
वैराग्य का सही स्वरूप है. मानव को समृद्धि चाहिए या विरक्ति चाहिए? पूछने पर यही
निकलता है -- समृद्धि चाहिए.

### प्रश्न: समाधान-समृद्धि की आवश्यकता मुझे अपने लिए स्वीकार होती है, पर यह आवश्यकता सभी की है -- इसका मैं कैसे निश्चयन करूं? 

समाधान-समृद्धि पूर्वक जीने की आवश्यकता को मैंने अपने लिए स्वीकारा और प्रमाणित किया.
फिर ऐसा जीने की आवश्यकता सभी की है या नहीं -- इसके बारे में आपसे पूछना शुरू किया. वैसे
ही आप भी करोगे. पहले हमको ऐसा जीना है यह सोचें -- या सब लोग ऐसे जीने लगेंगे तब हम
ऐसा जियेंगे, यह सोचें? 

अभी जैसे धरती बीमार हो गयी, प्रदूषण छा गया. अपने-पराये की दूरियां बढ़ गयी, अपराध
प्रवृत्ति बढ़ गयी. लोगों से पूछते हैं -- धरती बीमार होने के बाद आदमी कहाँ रहेगा? इसके
उत्तर में लोग कहते हैं -- सब मरेंगे तो हम भी मर जायेंगे! 

"सब समझ के लिए तैयार जाएँ, उसके बाद हम समझेंगे" -- ऐसा सोचना या "हम अपने समझ के
लिए तैयार होंगे" -- ऐसा सोचना. क्या ठीक होगा? निष्ठान्वित होने की बात है -- हम
पहले ठीक होंगे, बाकी लोग ठीक होते रहेंगे. बुचकने की बात है -- दूसरे समझ लें, हम बाद में
देखेंगे!

\- अनुभव शिविर, जनवरी २०११, अमरकंटक, बाबा श्री ए नागराज के उदबोधन से

## अभिव्यक्ति सम्प्रेश्ना प्रकाशन

सभी मोड-मुद्दे पर समाधान संपन्न होना अनुभव के बाद ही बनता है. उसके लिए जीने में
(व्यवहार और कर्म) अभ्यास है. अभ्यास दो ही भागों में है -- समाधान के लिए और समृद्धि के
लिए. अभ्यास के साथ अभिव्यक्ति को जोड़ा है. अभिव्यक्ति क्रम में ही पता चलता है -- हम
पूरा हुए या नहीं हुए. अध्ययन विधि में सच्चाई के अभिव्यक्ति, सम्प्रेश्ना, प्रकाशन में हम
यदि पूरा पड़ते हैं, तो अनुभव तक पहुँचते हैं. 

अभिव्यक्ति है -- सर्वतोमुखी समाधान को प्रमाणित करना. जैसे मुझे संसार में कोई समस्या
दिखता ही नहीं है. केवल अपने समाधान को प्रमाणित करने की बात है -- दूसरों को अपने
जैसा बना कर. 

सम्प्रेषणा है -- पूर्णता के अर्थ में प्रेषित करना. पूर्णता है -- गठन-पूर्णता,
क्रिया-पूर्णता, आचरण-पूर्णता. मानव ही पूर्णता को व्यक्त कर सकता है. जीव, वनस्पति,
मिट्टी-पत्थर पूर्णता को संप्रेषित नहीं कर सकता. 

"जीना" प्रकाशन है. फिर "जीने दे कर जीना" का प्रकाशन है. "जीने देकर जीना" ही
"जीने" का प्रमाण है. दूसरे मानव को अपने जैसा समझदार बना देना ही "जीने देना" है.
(मनुष्येत्तर प्रकृति के साथ) स्त्रोत को बनाए रखते हुए उसका उपयोग-सदुपयोग करना
(उत्पादन करना या ऊर्जा प्राप्त करना) ही "जीने देना" है. 

"मैं समझ सकता हूँ, जी सकता हूँ" -- यह पहला घाट है. "मैं समझा सकता हूँ, जीने दे कर जी
सकता हूँ" -- यह दूसरा घाट है. जीने दिए बिना परंपरा कहाँ से होगा? हमारी संतान को
हम जीने न दें -- तो परंपरा कैसे होगा? 

\- अनुभव शिविर, जनवरी २०११, अमरकंटक, बाबा श्री ए नागराज के उदबोधन से
Monday, May 2, 2011

## मानव-जाति की छाती के पीपल

आदि-काल से अभी तक हर समुदाय में नर-नारियों में असमानता -- ऊपर-नीचे की बात, श्रेष्ठ
और नेष्ट की बात, ज्यादा और कम की बात - बना ही रहा है। यह किसी एक समुदाय विशेष
की बात नहीं है। हर समुदाय में ऐसा ही रहा है. 'नर-नारियों में असमानता' और
'गरीबी-अमीरी में असंतुलन' आदि काल से मानव-जाति की "छाती के पीपल" बने हुए है। नारी
को असमान बनाए रखने के लिए और गरीब को गरीब ही बनाए रखने की विधियों को लेकर के
आदमी अभी तक चला है। हर मानव में ये दो जंजाल बने हुए है। यह है भ्रम का विस्तार! यह
सोचने का मुद्दा है। विकल्पात्मक विधि से इस पर सोचने से निकला -- समाधान को यदि हम
अध्ययन पूर्वक पाते हैं तो नर-नारियों में समानता आती है। नर और नारी में समानता रूप
विधा से आ नहीं सकती, बल विधा से आ नहीं सकती, धन विधा से आ नहीं सकती, पद विधा से
आ नहीं सकती। बुद्धि विधा से अर्थात समझदार होने पर ही नर-नारी में समानता का स्वरूप
निकलता है। 

यदि हर परिवार में समाधान-समृद्धि पूर्वक जीना बन जाता है तो गरीबी-अमीरी में संतुलन
होता है। हर परिवार -- जिसे चाहे हम आज "गरीब" कहते हों, "अमीर" कहते हों, या
"सामान्य" कहते हों -- यदि 'समझदारी से समाधान' और 'श्रम से समृद्धि' को प्रमाणित
करते हैं तो गरीबी-अमीरी में संतुलन सिद्ध होता है। परिवार में संबंधों को व्यवस्था के अर्थ में
पहचानना और व्यवस्था के अर्थ में जीने पर समाधान-समृद्धि का अनुभव होता है। उसके पहले
प्रमाण होने वाला नहीं है. इसकी आवश्यकता है या नहीं -- यह भी सोचा जाए। \

इस धरती पर जितने भी देश हैं, जिसकी सीमाओं पर सेनाएं तैनात हैं -- उन सभी के अपने-अपने
संविधान हैं। वे सभी एक-एक परम्पराएं हैं। इस तरह मानव कितनी विधियों से जियेगा? इस
तरह मानव छतरिया गया है। छतरिया करके कहीं भी टिक नहीं पा रहा है। सर्व-देश में एक
ही तरीके से उपयोगी हो, ऐसा मानव बन नहीं पा रहा है। हम सभी देशों में अपने उपयोगी
हो पाने के बारे में चाहते अवश्य हैं, पर उस तरह से हम सोच नहीं पाते हैं, प्रमाणित नहीं हो
पाते हैं। व्यापार-विधि से मानव सर्व-देश तक पहुंचा है। व्यापार का मतलब है -- दूसरे को
बुद्धू बना कर, ज्यादा लेना और कम देना। व्यापार को सर्व-देशीय बनाने की कोशिश हुई है।
उस तरह जिसके पास ज्यादा धन है - वह ज्यादा शोषण करता है, जिसके पास कम धन है --
वह कम शोषण करता है। 

व्यापार "कृत्रिम अभाव" के आधार पर होता है. इसमें हर उत्पादक द्वारा किये गए सारे
उत्पादन को एक जगह इकठ्ठा करके मनचाहे लाभ के अनुसार बेचने की बात रहती है। अभी हमारे
ही देश में जो उत्पादक हैं, कृषक हैं -- वे अपने घर की दीवारों पर सफेदी करवा नहीं पाते हैं।
और जो व्यापारी हैं -- वे चमकते घरों में रहते हैं। क्यों होता है ऐसा करिश्मा!? यह सोचने
का मुद्दा है या नहीं? गरीबी और अमीरी में संतुलन आये बिना इस स्थिति का समाधान होगा
ही नहीं। गरीबी और अमीरी में संतुलन कैसे होगा? गरीबी और अमीरी का संतुलन
समाधान-समृद्धि पूर्वक जीने की विधि से ही होगा। गरीब के पास भी समाधान का अभाव है।
अमीर के पास भी समाधान का अभाव है। समाधान के बिना समृद्धि का अनुभव होता ही नहीं
है। समाधान के बाद ही समृद्धि का अनुभव होता है। हर व्यक्ति यदि समझदारी से समाधान
प्राप्त करता है तो वह श्रम से समृद्धि को प्राप्त कर ही सकता है। हर व्यक्ति में समाधान
का एक ही स्वरूप होता है। हर परिवार में समृद्धि का अपना-अपना स्वरूप होता है। किसी
का दो रोटी से पेट भरता है, किसी का चार से पेट भरता है। उसके लिए कोई एक वस्तु का
एक मात्रा में उत्पादन करता है, दूर किसी दूरी वस्तु का दूसरी मात्रा में उत्पादन करता है।
दोनों समृद्धि का अनुभव कर सकते हैं। समाधान पूर्वक सभी समृद्धि का अनुभव कर सकते है। यदि
दस व्यक्तियों के एक परिवार में समाधान-समृद्धि पूर्वक जीने का अभ्यास होता है -- उससे
फिर एक से अनेक परिवार का ऐसे ही जीना बनता है। हम यदि न्याय पूर्वक जियें, समाधान
पूर्वक जियें, सुख पूर्वक जियें, समृद्धि पूर्वक जियें -- तो हर व्यक्ति ऐसा चाहता है या नहीं,
इसका परीक्षण किया जा सकता है। 

सह-अस्तित्व विधि से हम अध्ययन कर पाते हैं तो समाधान-समृद्धि हाथ लगता है।
प्रचलित-विज्ञान की विधि से हम अध्ययन करते हैं तो अस्थिरता-अनिश्चयता ही हाथ लगता
है, उससे सिवाय अपराध करने के दूसरा कोई प्रवृत्ति बनता ही नहीं है। भक्ति-विरक्ति विधि
से हम चलते हैं तो भौतिकता को नकारते रहते हैं, जबकि जीने में भौतिकता को ही स्वीकारे
रहते हैं। इस तरह भक्ति-विरक्ति विधि से हमारे शिक्षा में, जीने में, और व्यवहार में कहाँ
संतुलन होता है? इस तरह संतुलन न भक्ति-विरक्ति विधि से हुआ, न अत्याधुनिक-विज्ञान विधि
से हुआ। अत्याधुनिक-विज्ञान यंत्र को सर्वोपरि प्रमाण मानने तक पहुंचा है -- मानव को
प्रमाण नहीं माना. भक्ति-विरक्ति शास्त्र को सर्वोपरि प्रमाण मानने तक पहुंचा है --
मानव को प्रमाण नहीं माना। यही मुख्य बात है. सह-अस्तित्व वादी विधि से शिक्षा
व्यवस्था में जीने के अर्थ में है। स्थिरता और निश्चयता के आधार पर है. हम
स्थिरता-अनिश्चयता चाहते हैं या अस्थिरता-अनिश्चयता? -- इसका भी अपने में परिशीलन
करिये. हम यदि स्थिरता-निश्चयता चाहते हैं तो क्या उसे हम पाए हैं या नहीं -- इसका भी
अपने में परिशीलन करिये। यदि स्थिरता-निश्चयता को पा गए हैं तो उसमे प्रमाणित हैं या
नहीं -- इसको सोचिये। इस तरह हम सोचते हैं तो अभी तक की शिक्षा की समीक्षा होती है,
उसका मूल्यांकन होता है, और हम इस निष्कर्ष पर पहुँचते हैं कि - अभी तक की शिक्षा
निरर्थक है, अपराधिक है, अनिश्चित है, अस्थिर है। इसमें कोई शंका हो, कोई जिज्ञासा हो,
कोई प्रश्न हो तो उसको आप सभी मुझसे पूछ सकते है।

आपका कोई प्रश्न नहीं है -- उसका मतलब मैं यह नहीं मानता कि आपको यह बात स्वीकार हो
गयी है। आप इस बात में पारंगत हो गए -- ऐसा मैं नहीं मानता हूँ। स्वीकार होने पर प्रमाण
ही होता है। आप इस बात से सहमत हुए हैं, ऐसा मैं मानता हूँ। 

\- बाबा श्री ए नागराज के जीवन-विद्या राष्ट्रीय सम्मलेन २०१० में उदबोधन पर आधारित
Friday, June 3, 2011

## जिज्ञासा

### प्रश्न: मेरी जिज्ञासा ठीक है या नहीं -- इसका मैं कैसे निर्णय कर सकता हूँ?

उत्तर: अनुभव-शील व्यक्ति ही इसको बताएगा। अनुभव मूलक विधि से जीने वाला व्यक्ति सामने
व्यक्ति की जिज्ञासा को समझ सकता है। जिज्ञासु को जब समझ में आता है, तभी उसको पता
चलता है कि उसको अनुभव-संपन्न व्यक्ति ने उसे समझा दिया! एक दूसरे के लिए पूरक होने का
विधि इस तरह बन गया या नहीं? यही एक छोटी सी दीवार है, जिसको फांदने की जरूरत
है।

मानव में सुख की निरंतरता की चाहत समाई हुई है। " सत्य" नाम तो सब जानते हैं, बच्चे भी
जानते हैं। " सत्य में सुख की निरंतरता है" -- इस परिकल्पना के आधार पर जिज्ञासा है। "
सत्य" शब्द के आधार पर सभी सत्य को चाहते हैं। हर बच्चा जन्म से ही न्याय का याचक होता
है, सही कार्य-व्यवहार करना चाहता है, और सत्य-वक्ता होता है। सत्य बोध कराना शिक्षा
का काम है, सही कार्य-व्यवहार सिखाना शिक्षा का काम है, और न्याय-प्रदायी क्षमता को
स्थापित करना शिक्षा का काम है। जबकि आज की शिक्षा में पढ़ाते है कि "बच्चे जन्म से ही
कामुक होते हैं"। यही कामोंमादी मनोविज्ञान है। कामोन्माद के साथ भोगोन्माद और
लाभोन्माद जुड़ा ही है। मानव की चाहत और आज की शिक्षा के बीच में परस्पर-विरोध होगा
या नहीं?

सत्य को समझना है या नहीं समझना है? -- यह पहली बात है। सत्य को समझने के लिए
वरीयता है या नहीं? -- यह दूसरी बात है। सत्य को समझने के लिए जिज्ञासा है या नहीं?
-- यह तीसरी बात है। इन तीन बातों को आप अपने में आजमा सकते हैं। सत्य को समझने के लिए
वरीयता है तो जिज्ञासा है, सत्य को समझने के लिए वरीयता नहीं है तो जिज्ञासा नहीं है
-- केवल शब्द के आधार पर बात-चीत है।

बात-चीत तो शब्दों में ही होती है। फिर भी बात-चीत तीन स्तर पर हो सकती है। पहले -
शब्द के आधार पर बात-चीत होना। दूसरे -- शब्द से इंगित अर्थ के आधार पर समझने के लिए
बात-चीत होना। तीसरे -- समझ के आधार पर अपना स्वत्व बना कर जीने के लिए बात-चीत
होना, या अनुभव के आधार पर बात-चीत होना। इन तीनो में अंतर है या नहीं? अनुभव के
आधार पर ही "सत्संग" पूरा होता है। शब्द के आधार पर सत्संग मानव आदि-काल से करता रहा
है। शब्द के अर्थ तक मानव अभी तक गया नहीं है। शब्द के अर्थ तक जाना है, फिर अनुभव के
आधार पर जीना है।

जिज्ञासा दो बातों के लिए है -- पहला, अनुभूत होने के लिए कैसे मैं समझ जाऊँगा? दूसरे,
समझने के बाद प्रमाणित कैसे करूँगा? अनुभव के बाद प्रमाणित करना स्वाभाविक होता ही है।\

अनुभव के लिए अध्ययन ही अभ्यास है। सुख की निरंतरता के लिए प्रयास ही मानव की
स्वभाव-गति है। इस तरह अनुभव से पहले अध्ययन ही स्वभाव गति है। 

वस्तु को समझने के लिए कल्पनाशीलता आगे निकल जाता है, तर्क पीछे छूट जाता है। वस्तु को
समझने के बाद तर्क कहाँ रहा? वस्तु को समझने के बाद अनुभव ही है, फिर हमको अनुभव हुआ है
इसके प्रमाण पूर्वक प्रस्तुत होना शुरू होता है। " हम ठीक न हों, और दूसरे सब ठीक हो
जाएँ" -- वर्तमान में राज्य को, धर्म को, शिक्षा को देखने पर ऐसा ही लगता है।
राज्य-गद्दी, धर्म-गद्दी, और शिक्षा-गद्दी में बैठे लोग अपने को सही मानते हैं, वे स्वयं
सुधरना नहीं चाहते हैं। व्यापार-गद्दी में बैठे लोग अपने आप को इन सभी का संरक्षक मानते हैं
-- वे तो अपने को सबसे सही मानते हैं।

अनुभव के बिना समझ में आया नहीं। अनुभव के बिना हम कितने भी डिजाईन बना लें -- वह
दूसरों के लिए ही है, हमारे अपने जीने के लिए नहीं है। अनुभव विधि में पहले स्वयं समझना है,
फिर हमको अनुभव हुआ है इसके प्रमाण में दूसरे को समझाना है।

जिज्ञासा की तृप्ति के लिए अध्ययन है। समझा हुआ व्यक्ति ही अध्ययन कराएगा। किताब
अध्ययन कराएगा नहीं। यंत्र अध्ययन कराएगा नहीं। इन दो विधियों से आदमी अभी तक चला
है। जबकि यंत्र कभी किसी को समझाता नहीं है। किताब कभी किसी को समझाता नहीं है।
मानव जो जिज्ञासा करता है, उसके लिए सारी बात को एक स्थान पर संजो कर प्रस्तुत करने
का काम न किताब कर सकती है, न यंत्र कर सकता है। कोई एक बात को समझाने के लिए २००
सन्दर्भों के साथ प्रस्तुत होने की बात समझा हुआ आदमी ही कर सकता है, यंत्र नहीं कर
सकता। विद्यार्थी द्वारा जिज्ञासा को व्यक्त करना और अध्यापक द्वारा जिज्ञासा का
उत्तर देना -- इन दोनों के संयोग में अध्ययन है। इसी लिए 'अनुभव-मूलक विधि से समझाना'
और 'अनुभव-गामी विधि से समझना' इसको शिक्षा के लिए तैयार किया। इस तरह से हम शुरू
किया हैं। ऐसे शुरू करके हम कहाँ तक पहुँचते हैं, इसको हम देखेंगे। वर्तमान-शिक्षा में तो ऐसा
प्रावधान नहीं है।

### प्रश्न: आपकी बात से लगता है अध्ययन की जिम्मेदारी विद्यार्थी की कम और अध्यापक की ज्यादा है?

अध्ययन की जिम्मेदारी अध्ययन करने वाले और अध्ययन कराने वाले दोनों पक्षों की है। अध्ययन
करने की इच्छा भी ज़रूरी है। अध्ययन कराने की ताकत भी ज़रूरी है। इन दोनों के योगफल में
अध्ययन है। कल्पनाशीलता के आधार पर जिज्ञासा है। जिज्ञासा ही पात्रता है। जिज्ञासा की
प्राथमिकता के आधार पर ही ग्रहण होता है। जिज्ञासा की प्राथमिकता है या नहीं --
इसको सटीक पहचानना अध्यापक का काम है। प्राथमिकता को स्वीकारना और उसके लिए
प्रयास करना विद्यार्थी का काम है।

पाँच वर्ष की आयु तक बच्चों में अपने अभिभावकों के प्रति अपनी जिज्ञासा पूरी होने के प्रति
पूरा विश्वास रहता है। लेकिन उनकी जिज्ञासा अभिभावकों के न पहचान पाने से और उनके
द्वारा उसे पूरा न कर पाने की स्थिति में बच्चों का विश्वास घटता जाता है। धीरे-धीरे वह
घटते-घटते शून्य हो जाता है। एक आयु के बाद बच्चे दूर हो जाते हैं।

"सुख की निरंतरता\" मानव का प्रयोजन है। संवेदनाओं में सुख भासता है, पर सुख की
निरंतरता बन नहीं पाती। \"सत्य में सुख की निरंतरता है\" - इस परिकल्पना के साथ
जिज्ञासा है। निरंतर सुख संवेदनाओं में नहीं होता है, समाधान से ही निरंतर सुख होता है। यह
अनुसंधान पूर्वक मैंने पता लगाया, अब समाधान के लिए सभी का रास्ता बना दिया।

\- बाबा श्री ए नागराज के साथ संवाद पर आधारित (अप्रैल २०११, अमरकंटक)

## प्रश्न मुक्ति

७०० करोड मानवों के सभी प्रश्नों के लिए एक ही चाबी है। समझना है और प्रमाणित करना है
-- तो सभी प्रश्न ही समाप्त हैं। समझना नहीं है, प्रमाणित नहीं करना है -- तो प्रश्न ही
प्रश्न हैं.

समझ में आते तक मानव द्वारा अध्ययन करना या अनुसंधान करना ही उसकी स्वभाव-गति है।
समझ में आने पर (अनुभव होने पर) प्रमाणित करना ही मानव की स्वभाव-गति है।

समझना = शक्तियों का अंतर्नियोजन। प्रमाणित करना = शक्तियों का बहिर्गमन। समझने के
लिए ध्यान देने का अर्थ है, कल्पनाशीलता को लगाना। परंपरागत ध्यान-विधियों से इसका
कोई लेन-देन ही नहीं है। कल्पनाशीलता का सह-अस्तित्व वस्तु में (न कि "सह-अस्तित्व" शब्द
में) तदाकार होना ही अध्ययन के लिए ध्यान देना है। सह-अस्तित्व वस्तु है -- चारों अवस्थाएं
"त्व सहित व्यवस्था और समग्र व्यवस्था में भागीदारी" स्वरूप में होने से है। शब्द के अर्थ में
तदाकार होना होता है. ध्यान देने का मतलब इतना ही है।

तदाकार होते हैं तो बोध होता है, बोध होता है तो अनुभव होता है। अनुभव होता है तो
प्रमाण होता है।

सुनना, समझना, और प्रमाणित करना -- यह क्रम है। बारम्बार उलझ जाते हैं, मतलब समझे
नहीं हैं। समझे नहीं हैं, मतलब सुने नहीं हैं। प्रमाणित नहीं हुए हैं, मतलब समझे नहीं हैं. मूल में
"सुख की निरंतरता" के लिए यह क्रम है। समाधान हुए बिना सुख की निरंतरता होता नहीं है.
समाधान होने पर प्रमाण होता ही है।

### प्रश्न: समझना पूरा होते तक विद्यार्थी के पास सच्चाई को "जांचने" का क्या आधार है?

समझना पूरा होते तक जिज्ञासा ही है. समझ पूरा होने के बाद ही जांचना होता है।
विद्यार्थी की समझ पूरा होते तक गुरु ही जांचता है।

समझ पूरा होने के बाद शिष्य स्वयं अपने समझे होने का सत्यापन करता है। गुरु अपने शिष्य के
समझदार होने का सत्यापन नहीं करता। कोई एक व्यक्ति दूसरे व्यक्ति के समझदार होने का
सत्यापन करे -- यह जीव-चेतना की बात है. मेरे विद्वान होने का आप प्रमाण-पत्र लिख कर
दें -- यह जीव-चेतना है। यह सब मिला कर के सुविधा-संग्रह में ही समीक्षित होता है।

\- बाबा श्री ए नागराज के साथ संवाद पर आधारित (अप्रैल २०११, अमरकंटक)
Friday, July 1, 2011

## वाद और शास्त्र

"भौतिक वस्तुओं में द्वन्द नहीं है, समाधान है" - इस बात का प्रतिपादन **समाधानात्मक
भौतिकवाद** करता है.

मानव का भातिक-वस्तुओं के साथ व्यवस्थित आचरण का स्वरूप **आवर्तनशील अर्थ-शास्त्र**स्पष्ट
करता है.

मानव का मानव के साथ व्यवहार के लिए विचार शैली या तर्क **व्यवहारात्मक
जनवाद**प्रस्तुत करता है.

मानव मानव के बीच व्यवहार के लिए विचार-शैली को समाज के स्तर पर क्रियान्वयन का
स्वरूप **व्यवहार-वादी समाजशास्त्र** स्पष्ट करता है.

"अनुभव को बताया जा सकता है, समझाया जा सकता है" -- इस बात का
प्रतिपादन **अनुभवात्मक अध्यात्मवाद** करता है.

जीवन-जागृति पूर्वक मानवीयता पूर्ण आचरण (अनुभव मूलक आचरण) का स्वरूप **मानव
संचेत्नावादी मनोविज्ञान** स्पष्ट करता है.

\- अध्ययन शिविर से (मई २०११, अभ्युदय संस्थान, अछोटी)
