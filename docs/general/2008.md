# अन्य (2008)

## अर्थ को समझना हर व्यक्ति के बलबूते का है।

जीवन में स्वयम से कोई चीज छुपा नहीं है। शरीर को जब तक जीवन माने रहते हैं, जीवन छुपा ही रहता है।
जीवन को जीवन मानने की आवश्यकता है। ऐसा होने पर धीरे धीरे प्रमाणित  होना बनता है।  हमारे विचार , इच्छा, संकल्प की तुष्टि और प्रमाण का पहचान - इस ढंग से हम कार्य करना शुरू करते हैं, तब जीवन में अर्थ-बोध होना सहज होता है। हमारे सारे सोच-विचार को इसमें लगा देते हैं, तो अनुभव होने की सम्भावना बन जाती है।

मुझमें आशा की तुष्टि चाहिऐ। इस तुष्टि को क्या नाम दिया जाये? नाम एक ही होता है - समाधान। मन में समाधान हो जाये! हर विचार में समाधान प्रकट हो जाये। हर इच्छा में समाधान समा जाये। हर संकल्प में समाधान स्पष्ट हो जाये। ऐसे स्थिति में हम पूरा का पूरा समाधान के योग्य हो जाते हैं। अनुभव मूलक विधि से अभिव्यक्ति इतना ही होता है।

अर्थ के साथ तैनात होने पर हमको बोध तुरंत ही होता है। तत्काल हमें चित्त में साक्षात्कार की तुष्टि हो जाती है। फलस्वरूप अनुभव हो जाता है - इतनी ही बात है। अनुभव के बाद हम कहीं रुकने वाले नहीं हैं। यह किसी दूसरे जोड़ जुगाड़ से नहीं होता।

सभी लोग शब्दों के रुप में ही प्रकट होंगे। उसके अर्थ को हर व्यक्ति समझता है। अर्थ को समझना हर व्यक्ति के बलबूते का है। अर्थ ही वस्तु है। वस्तु ही अर्थ है। सम्पूर्ण वस्तु अस्तित्व में है। सम्पूर्ण अस्तित्व सह-अस्तित्व स्वरूप में है। यह सम्पूर्ण अस्तित्व चार अवस्थाओं के रुप में प्रकट है। सम्पूर्ण वस्तु का नाम है। वह नाम हम सुनते हैं। नाम सुनकर अस्तित्व में वस्तु को पहचानना है - इतना ही है।

मानव ने ही हर वस्तु का नामकरण किया। नाम से हर वस्तु का पहचान होता है। यह प्रक्रिया हर व्यक्ति में निहित है। केवल इस प्रक्रिया को प्रयोग करने की बात है। संवेदनशीलता के लिए प्रयोग किया - सफल हुए। अब सन्ग्यानशीलता के लिए इसका प्रयोग करना है - और सफल होना है। इतनी ही बात है।

संवेदनशीलता से हम सफल होंगे या सन्ग्यानशीलता से - पहले इसको भी तय कर लो! सन्ग्यानशीलता के लिए झकमारी है। संवेदनशीलता से अपराध-मुक्त होना बनता नहीं है। अपना-पराया से मुक्त होना बनेगा नहीं।

\- श्री नागराज शर्मा के साथ संवाद पर आधारित (अगस्त २००६)

## अर्थ अस्तित्व में वस्तु है

सुनना भाषा है।
समझना अर्थ है।
अर्थ अस्तित्व में वस्तु है।
वस्तु समझ में आता है - तो हम अर्थ समझते हैं।
समझ जो है - वह अनुभव है।
शब्द अनुभव नहीं है।
कई विधियों से हम छूट छूट के चलते रहे, उनको जोड़ने की विधि अनुभव ही है।
वह विधि है - अस्तित्व में वस्तु के रुप में अनुभव करना, प्रमाणित करना - इतना ही है।
प्रमाणित करने में मानवीयता पूर्ण आचरण आता है। आचरण आने से व्यवस्था में जीना होता है।
समग्र व्यवस्था में जीने का सूत्र बनता है।
हम जितना जीते हैं - उसके आगे का सूत्र अपने आप जीवन से निकलता ही जा रहा है।
सर्वतोमुखी समाधान को मनः स्वस्थता के रुप में मैंने अनुभव किया है। "

\- श्री ए नागराज के साथ संवाद पर आधारित (अगस्त २००६)

 

## चित्रण और बोध

(अनुभव से पहले) चित्त में जो चित्रण होता है - वह अनुभव मूलक विधि से प्रमाणित नहीं होता। संवेदना के रुप में ही व्यक्त होता है। अध्ययन पूर्वक बुद्धि में जो बोध होता है - वह अनुभव मूलक विधि से प्रमाण प्रस्तुत होता है।

चित्त में साक्षात्कार होने के बाद बुद्धि में बोध ही होता है। बोध होने के बाद अनुभव-मूलक विधि से पुनः प्रमाण-बोध बुद्धि में होता है। प्रमाण-बोध का संकल्प होता है। प्रमाणित करने के लिए संकल्प होता है। संकल्प होने से उसका चिंतन होता है - चित्त में। चिंतन पूर्वक उसका चित्रण होता है। वह चित्रण द्वारा हम आगे प्रकाशित करना शुरू कर देते हैं।

अध्ययन-विधि से सीधा साक्षात्कार-बोध होता है - चित्रण नहीं होता। तुलन से सीधे
साक्षात्कार, साक्षात्कार से सीधा बोध, उसके बाद अनुभव, और फिर अनुभव का परावर्तन
बुद्धि, चित्त, वृत्ति, और मन पर। 

मनुष्य की कल्पनाशीलता का तृप्ति बिन्दु सह-अस्तित्व में ही है। कल्पनाशीलता की रौशनी में
हमें साक्षात्कार-बोध हो गया। अनुभव की रौशनी बना ही रहता है। फलस्वरूप अनुभव की
रौशनी में कल्पनाशीलता विलय हो जाती है। अनुभव की रौशनी प्रभावी हो जाती है।

\- श्री नागराज शर्मा के साथ संवाद पर आधारित (अगस्त २००६)

 

## अध्ययन करने के लिए कोई अतिवाद करने की आवश्यकता नहीं है।

जीव चेतना में हम जितना भी करते हैं, उसका गम्य-स्थली सुविधा-संग्रह ही है। सुविधा-संग्रह में पहुँचना अच्छा तो लगता है, किन्तु इसका कोई तृप्ति-बिन्दु नहीं है। सुविधा-संग्रह का तृप्ति-बिन्दु न अभी तक किसी को मिला है, न आगे मिलने की कोई सम्भावना है। इस निष्कर्ष पर यदि हम पहुंच जाते हैं - तो समझो मानवचेतना की हममें अपेक्षा बन गयी।

  

मानव-चेतना को पाने के लिए जो हमारा मन लगता है, उसे हम ध्यान कहते हैं। ध्यान देना = मन लगाना। अध्ययन में यदि मन लगता है, शनै: शनै: हम मानव चेतना के प्रति स्पष्ट होते जाते हैं। एक दिन एक ऐसा बिन्दु आता है, जब वह हमारा स्वत्व के रुप में हो जाता है। उसी बिन्दु से जागृति प्रकट होती है।

  

ध्यान और अभ्यास आदि कि परंपरागत जो भी विधियाँ हैं - वे इसको छूती भी नहीं हैं। उन विधियों से स्वयम का प्रयोजन और दूसरों के लिए उपकार दोनों सिद्ध नहीं होता।

  

अध्ययन में मन लगना यदि पूरी ईमानदारी के साथ हो जाता है - तो यह पूरा हो जाता है। मानव चेतना में प्रवृत्त होने के लिए पूरा रास्ता बना देता है। उसका प्रमाण है - दसों क्रियाओं का प्रमाणित होना।

  

अध्ययन करने के लिए कोई अतिवाद करने की आवश्यकता नहीं है। अध्ययन करते समय अभी आप जो कर रहे हो - उसके प्रति कोई त्याग, वैराग्य का बात आता नहीं है। आप अध्ययन यदि करते रहो, कोई ऐसी जगह आयेगी, कोई ऐसा क्षण आएगा - जब मानव-चेतना आपके लिए स्वीकार हो जायेगी। उस बिन्दु तक अध्ययन है।

  

जिस तरह पत्ता पकने के बाद वृक्ष से स्वतः ही गिर जाता है - उसी प्रकार हमारी सारी निरर्थकतायें अपने आप गिर जाती हैं। पत्ता तोड़ने और पत्ता गिरने में कितना फर्क है - आप ही बताओ? यह एक woundless process है।

  

खाना, पीना, जीना आदि कुछ नहीं बदल जाता - खाने, पीने, जीने आदि के लिए जो करते हो - उसका डिजाईन बदल जाता है। खाने-पीने में आप यहाँ देख ही रहे हो - कोई कमी नहीं है।  थोडा ज्यादा ही है, कम नहीं है!

  

समझदारी के बाद यह समीक्षा होती है - हम जिस तरह से दाना-पानी पैदा करते हैं, उससे संतुष्ट हो सकते हैं या नहीं? समीक्षा के बाद यदि हम पाते हैं कि वर्तमान का हमारा दाना-पानी अर्जित करने का तरीका ठीक है, तो किसको क्या तकलीफ है? यदि अनुकूल नहीं पाते तो जीने का दूसरा डिजाईन अपने आप से ही हो जाता है। दूसरा डिजाईन कोई नया आदमी नहीं करेगा। समझने के बाद जीने का डिजाईन अपने आप से उभर आता है।

  

दूसरे डिजाईन बनने के उदाहरण के लिए देखो यौगिक विधि से प्राण-सूत्रों में कैसे अपने आप से नया डिजाईन उभर आती है! हम जब तृप्त होते हैं, तो तृप्त हो कर जीने का डिजाईन अपने आप से हम में उभर के आ जाता है। एक ही डिजाईन से हर व्यक्ति जियेगा - यह भी बेवकूफों की कथा है! एक डिजाईन में सभी आदमी जी नहीं पायेगा। हर आदमी के साथ डिजाईन बदलेगी। इसमें एक चीज ध्रुव रहेगी - स्वावलंबन की स्थिति = अपने परिवार की आवश्यकताओं से अधिक उत्पादन कर लेना = परिवार के दसों व्यक्तियों के शरीर पोषण, संरक्षण, शिक्षा, दीक्षा, और समाज-गति में भागीदारी का प्रबंध हो। इतने के लिए ही तो साधन चाहिऐ! उतने के लिए साधन हर परिवार में श्रम पूर्वक पैदा किया जा सकता है।

  

श्रम पूर्वक स्वावलंबन का डिजाईन आप अपने आप से ही निर्मित करोगे। एक ही डिजाईन में सभी उत्पादन करेंगे - यह भी मूर्खता की बात है। इस तरह मानव एक मशीन नहीं है। मानव एक संवेदनशील और संज्ञानशील इकाई है। संज्ञानशीलता में संवेदनाएं नियंत्रित रहते हैं - फलस्वरूप हम व्यवस्था में जी कर प्रमाणित हो सकते हैं। इतना ही तो सूत्र है। इस सूत्र को यदि हम ठीक तरह से उपयोग कर लेते हैं - तो संसार के उपकार करने की जगह में आ जाते हैं।

  

यथास्थिति को बनाए रखते हुए, अध्ययन पर ध्यान देने की आवश्यकता है। आवेश में आने से अध्ययन स्थगित हो जाएगा।

\- श्री ए नागराज  के साथ संवाद पर आधारित  (अगस्त २००६, अमरकंटक)

## अटकाव का कारण है - आप अभी तक जैसे जिए हैं, उसके कुछ बिन्दुओं को अच्छा माने रहना।

भ्रम-मुक्ति का प्रमाण अपराध-मुक्ति है। अपना-पराया से मुक्ति है। इस जगह पर आने के लिए यह प्रस्ताव रखे हैं। वह प्रस्ताव आपको ठीक लग रहा है। यहाँ आने से पहले आप जैसे भी जिए, उससे संतुष्टि नहीं मिली - पर अच्छी तरह जीने के अरमान में आप जिए।
 

अब यह प्रस्ताव आपके अधिकार में आने में थोडा आनाकानी करता है। इस अटकाव का कारण है - आप अभी तक जैसे जिए हैं, उसके कुछ बिन्दुओं को अच्छा माने रहना।


अब इस बात से यह पता लगता है - हम चाहे कितने भी बिन्दुओं को अच्छा मान लें - वह कुल मिला कर भ्रम ही है। जीव चेतना विधि से एक भी बिन्दु ठीक नहीं है। हमारा किन्ही बिन्दुओं को ठीक मान लेना - जीवन की दसों क्रियाओं के काम करने में बाधा करता है। हम इसलिए कुछ बिन्दुओं को ठीक मान लेते हैं - क्योंकि जो कुछ भी अभी (जीव चेतना में ) कर रहे हैं, वह अच्छे जीने की अपेक्षा से ही है। अब उससे अच्छा हुआ नहीं - तभी तो आपमें जिज्ञासा हुई है।

### प्रश्न: यानी अभी मैं परिवार में जैसे जीता हूँ, क्या वो गलत है?

 उत्तर: गलत है! परिवार हम जैसा भी डिजाईन अभी किये हैं - वह ठीक नहीं है। हम एक छत के नीचे होना सीखे हैं, रहना नहीं सीखे।

### प्रश्न: मैं जैसे खाता हूँ, रहता हूँ, नौकरी करता हूँ - क्या वह गलत है?

उत्तर: गलत है! जीवचेतना में हम जितना भी अच्छे से अच्छा डिजाईन बनाया - सब गलत है।  

अब इस प्रस्ताव के आने के बाद भी - पहले के जीने के साथ इसको बैठाने लगते हैं। क्योंकि जीव-चेतना में राजी-गाजी से ही काम चलाने की बात रहती है।


आप लोगों में हिम्मत कहीं न कहीं से जुड़ा है - वरना यह जो मैंने अभी बोला, उसको सुन कर टिके रहना मानव जाति के पक्ष में तो नहीं है। जीव चेतना में जीने वाला मानव मेरी इस बात को सुनकर हजार कोस दूर भागना चाहिऐ!
 

अब आप इस प्रस्ताव के पास अपनी मजबूरी वश आये हैं। जीवचेतना में अच्छे से अच्छा मान कर हम बहुत कुछ करते हैं। जैसे - वैदिक विचार और परंपरा को इतना मैं श्रेष्ठतम मान कर चला, पर उससे कोई भी समाधान नहीं निकला। तपस्या में कमी नहीं रहा लोगों की - पर निकला भून्जी-भांग नहीं! सामान्य व्यक्तियों की आशा उनसे बनी रही। संसार इन लोगों से कुछ मिलता है, मिलता है - सोच कर प्रणाम किया। लोग प्रणाम करने लगे, तो अपने को मान लिया कि हमने सब-कुछ दे दिया! इस तरह से अहमतायें बढ़ी।


आपको लोग प्रणाम करने मात्र से आपका यह सोचना कि आप बडे हो गए - यह गलत है!

अध्ययन, तप, आदि से यदि कुछ मिलता है तो वह शिक्षा में, संविधान में, आचरण में आना चाहिऐ। व्यवस्था में उसकी सूत्र-व्याख्या होनी चाहिऐ। इन चीजों का प्रयोजन है - अपने पराये की दीवारों का ख़त्म होना। मानव, मानव की हैसियत से एक दुसरे की पहचान में आना चाहिऐ। इसके लिए मध्यस्थ दर्शन से पहले (मानव इतिहास में) कोई सूत्र नहीं निकला।

  
अनुभव से पहले व्यवहार में निश्चयता, आचरण में निश्चयता और निरंतरता नहीं बनती। अनुभव से पहले आदमी बीसों अवतारों में जी लेता है। एक ही आदमी एक समय में बहुत शांत दिखता है, वही आदमी दुसरे समय में श्राप दे देता है। यह कब तक चलेगा? यह जीवन के अपने आप में संतुष्ट न होने के कारण है। शरीर संतुष्टि का कारक होता नही है - इसलिए अधूरापन ही लगता है।


देखो - साढ़े चार क्रिया और दस क्रिया के बीच में कुछ नहीं है। या तो साढ़े चार है, या दस है।


यह ऐसा ही है - जैसे बल्ब जलाया और प्रकाश हो गया।

अध्ययन हो जाना - मतलब उजाला हो गया। 

अध्ययन होने से पहले - उजाले की अपेक्षा रहा।

\- श्री ए नागराज के साथ संवाद पर आधारित (अगस्त २००६, अमरकंटक)


## बोध तक अध्ययन है - उसके बाद अनुभव स्वयंस्फूर्त है।

प्रिय, हित, लाभ के साथ तुलन रहते प्रिय, हित, लाभ का ही चित्रण रहता है। इस आधार पर वह चिंतन-क्षेत्र में जाता ही नहीं है। शरीर मूलक बात को चित्रण से आगे बढाया नहीं जा सकता। उसमें केवल संवेदनाएं हैं, और संवेदनाओं को राजी करने की प्रवृत्ति है। इसी को संवेदनशीलता कहा। 'वेदना' इसलिए कहा - क्योंकि सुख भासता है, सुख निरंतर रहता नहीं है। यह कष्ट बना है। यह वेदना अतृप्ति का कारण है। इसीलिए चित्रण में बार - बार दुःख दखल करता है। बिगाड़ का संकेत चित्रण में आता ही है। वह मानव के लिए संकट है। उससे मुक्ति पाना मानव का काम है। भय, प्रलोभन वश हम कुछ करते भी हैं - उससे कुछ सही हो जाता है, कुछ ग़लत हो जाता है। इसमें से जो "सही" वाला भाग है - वह शरीर से संबंधित है। "गलती" वाला भाग चारों अवस्थाओं से संबंधित है। (क्योंकि "सही" की पहचान शरीर मूलक विधि से ही की गयी थी।  ) इस ढंग से हम सही-पन के बारे में हम केवल शरीर तक ही सीमित हो गए। 'सही-पन' को पहचानने का क्षेत्र इस तरह सिकुड़ गया। 'गलती' का क्षेत्र बढ़ गया। गलती का क्षेत्र बढ़ने से गलती की आदत बढ़ती गयी। कल्पनाशीलता, कर्म-स्वतंत्रता रहा ही। मनाकार को साकार करने के लिए हम हर अपराध को वैध मान लिए।


अब इस तरह हम चलते-चलते यहाँ तक पहुंचे - जब आपके सामने यह मध्यस्थ-दर्शन का प्रस्ताव आ गया। इससे आप रोमांचित हुए। क्योंकि आपकी बुद्धि की चित्रण से सहमतिमिली।


बुद्धि की चित्रण के साथ सहमति होने पर रोमान्चकता तो है - पर तृप्ति नहीं है।

  
तृप्ति कैसे लाई जाए?

  
तुलन में न्याय, धर्म, सत्य को प्रधान माना जाए। न्याय-धर्म-सत्य को हम चाहते तो हैं ही। यह हर व्यक्ति में है। मन में भी न्याय-धर्म-सत्य के साथ सहमति है। इस तरह हम जितना भी जाने हैं - उससे यह देखना शुरू करते हैं, कि यह कहाँ तक न्याय है, कहाँ तक यह समाधान है, यह कहाँ तक सच्चाई है? यह जिज्ञासा करने से हम अपनी वरीयता को न्याय-धर्म-सत्य में स्थिर कर देते हैं। यही तरीका है - न्याय-धर्म-सत्य को स्वयं में प्रभावशील बनाने का। स्वयं की न्याय, धर्म, सत्य के आधार पर जाँच करने का। यह जाँच होने पर हम स्वयं में न्याय-धर्म-सत्य की प्राथमिकता को स्वीकार लेते हैं। यह स्वीकारने के बाद - हम न्याय क्या है, सत्य क्या है, धर्म क्या है? - इस जिज्ञासा में जाते हैं।


इसमें जाने पर पता चलता है - सहअस्तित्व रुपी अस्तित्व ही परम-सत्य है। यह बुद्धि को बोध होता है। इससे बुद्धि के स्वयं में संतुष्ट होने की सम्भावना बन जाती है। बुद्धि को कल्पनाशीलता से सन्देश पहुँचा कि सहअस्तित्व रुपी अस्तित्व ही सत्य है, समाधान ही धर्म है, और मूल्यों के रूप में ही न्याय है। यह बुद्धि को स्वीकार होता है। बुद्धि को जब यह स्वीकृत हुआ तो वह तुरंत अनुभव में आ जाता है। इस तरह सहअस्तित्व में अनुभव होना हो जाता है।

  

बोध तक अध्ययन है। उसके बाद अनुभव स्वयंस्फूर्त है।


अब अनुभव मूलक विधि से प्रमाण बोध होने लगता है। प्रमाण बोध होने लगता है, तो हमारे आचरण में आने लगता है।


अब तुम्ही बताओ - इसको मैं सत्य मानूं या और कुछ को सत्य मानूं?


\- श्री ए नागराज के साथ संवाद पर आधारित (अगस्त २००६, अमरकंटक)

## मनुष्य की कल्पनाशीलता का तृप्ति बिन्दु सह-अस्तित्व में ही है।

\* सत्ता में संपृक्त प्रकृति का बोध बुद्धि में ही होता है। यह मन में नहीं होता। चित्त में चित्रित नहीं होता। बुद्धि में इसका बोध होने पर मन, वृत्ति, और चित्त तीनो तृप्त हो जाते हैं।

  

\* बुद्धि में जो बोध होता है, वह अनुभव मूलक विधि से प्रमाण प्रस्तुत होता है। अनुभव से पहले चित्त में जो चित्रण होता है - वह अनुभव-मूलक विधि से प्रमाणित नहीं होता। संवेदना के रूप में ही व्यक्त होता है।

  

\* चित्त में साक्षात्कार होने के बाद बुद्धि में बोध ही होता है। बोध होने के बाद अनुभव-मूलक विधि से पुनः प्रमाण बोध होता है। प्रमाण बोध का संकल्प होता है - बोध को प्रमाणित करने के लिए । संकल्प होने से उसका चिंतन होता है। चिंतन के पश्चात् उसका चित्रण होता है। वह चित्रण हम आगे प्रकाशित करना शुरू कर देते हैं।

  

\* मनुष्य की कल्पनाशीलता का तृप्ति बिन्दु सह-अस्तित्व में ही है। कल्पनाशीलता की रोशनी में हमें साक्षात्कार/बोध हो गया। अनुभव की रोशनी बना ही रहता है - फलस्वरूप अनुभव में कल्पनाशीलता विलय हो जाती है। अनुभव की रोशनी प्रभावी हो जाती है।

\- श्री नागराज शर्मा के साथ अगस्त २००६ में हुए संवाद पर आधारित

## प्रमाण के साथ ही समझ पूरा होता है।

भ्रमित स्थिति में भी आप सत्य की अपेक्षा करते रहे। सत्य की अपेक्षा आप में समाई रही। उसके बाद आपको सूचना मिली की यह अपेक्षा जीवन में है। जीवन में सहअस्तित्ववाद की सूचना का परिशीलन करने गए तो यह आपके तुलन में आ गया। इस तरह सूचना के रूप में न्याय, धर्म, और सत्य आपके तुलन में आ गया। आपका तुलन इस प्रकार शुरू हुई तो आपके चित्त में साक्षात्कार होना शुरू हो गया। चित्त में साक्षात्कार पूरा होना बोध के पहले ज़रूरी है। साक्षात्कार पूरा होने के बाद ही बोध होता है। सहअस्तित्व बोध हो गया, तो अनुभवमूलक विधि से वह प्रमाण रूप में आने लगता है।

  
अनुभव का रोशनी सदा सदा जीवन में रहता ही है। शरीर का क्रिया-कलाप जीवन के साढ़े चार क्रिया में ही समाप्त हो जाता है, अनुभव तक पहुँचने का इसमें कोई वस्तु रहता नहीं है। न्याय-धर्म-सत्य सूचना के रूप में पहुँची तो साक्षात्कार का प्रोजेक्ट शुरू हो गया। अनुभव होने के बाद, अनुभव-प्रमाण सहित हम पुनः प्रस्तुत हो पाते हैं।


भ्रमित अवस्था में इतना तक रहता है - कि तुलन होता है। हर व्यक्ति प्रिय-हित-लाभ का तुलन करता ही है। इसी लिए हम को यह स्वीकार होता है की न्याय-धर्म-सत्य का भी तुलन हो सकता है। यह बात हम-में मान्यता के रूप में रहता है। जब हम प्रमाणित होने लगते हैं, तो इसमें हमें विश्वास होता है।


न्याय-धर्म-सत्य को मान्यता के आधार पर शब्द के द्वारा जब हम स्वीकारते हैं - तो उसका साक्षात्कार अपने आप से चित्त में होता है। चित्त में साक्षात्कार होने के फलस्वरूप बोध, बोध के बाद अनुभव, अनुभव के फलस्वरूप प्रमाण, फलस्वरूप प्रमाण-बोध। यहाँ तक पहुँचने के बाद हम चिंतन पूर्वक हम प्रमाणित करने योग्य हो जाते हैं।


प्रमाण के साथ ही समझ पूरा होता है।

अनुभव के बिना समझ पूरा नहीं होता। तब तक शब्द ही रहता है।

मान्यता और आस्था के साथ हम अध्ययन शुरू करते हैं।

प्रमाण के आधार पर हम प्रमाणित हो जाते हैं।

\- श्री ए नागराज के साथ हुए संवाद पर आधारित (अगस्त २००६, अमरकंटक)

## सम्प्रेष्णा का गुरु मंत्र

मानव का मन तीन दिशाओं में एक साथ काम करता है। मन जो तीन दिशाओं में दौड़ता है - उसको कल्पना भी कह सकते हैं, मन की गति भी कह सकते हैं। चयन करने के लिए दौड़ता है मन। अन्य व्यक्ति क्या कर रहा है, कैसा दिखता है, क्या चाहता है - यह मन द्वारा चयन में आता है। यह हमारे मन पर प्रतिबिम्बित होता है। उसी के आधार पर हम दूसरे व्यक्ति से मंगल-मैत्री पूर्वक बात कर सकते हैं।

  
दूसरे व्यक्ति को सटीक पढ़ पाने की क्षमता में व्यक्ति-व्यक्ति में अन्तर रहता है। दूसरे व्यक्ति के आशय को पढ़ पाना एक perfection की बात है। उसमें पैना-पन है। हमारी अपेक्षाओं से लदा हुआ हमारा मन पूरा जिज्ञासा नहीं कर पाता। अपने मन को खाली करने पर ही सामने वाले का मन पढने में आएगा। सामने वाले क्या चाहता है - यह पता चलता है। क्या करता है - यह पता चलता है। क्या होता है - यह भी पता चलता है। खाली मन में विचार का भी प्रतिबिम्ब रहता है। खाली मन ही प्रतिबिम्बन के लिए नेगेटिव (फोटोग्राफी जैसे) है। उससे हमारे लिए सामने व्यक्ति को समझने के लिए मदद हो जाता है। उसके पहले से हमारे पास यह योग्यता रहती है - की होना क्या चाहिए? करना क्या चाहिए? और रहना क्या चाहिए? इसको साथ में लेकर दूसरे की अपेक्षा के अनुसार अपनी योग्यता कों भाषा स्वरूप में पहनाने जाते हैं। जिससे दूसरे कों सटीक बात पहुँच जाती है।


यही सम्प्रेष्णा का गुरु मंत्र है। यही सूक्ष्म संवेदना है। इन संवेदनाओं के साथ यदि हम सोचने लगते हैं, प्रवृत्त होते हैं - तो हमारा बहुत सारा सम्प्रेष्णा सफल होने लगता है।

  
अनुभवमूलक विधि से जीने में यह स्वाभाविक हो जाता है। अनुभवगामी विधि में भी ध्यान देने की आवश्यकता है - ताकि सूचना ठीक ग्रहण हो सके।

\- श्री ए नागराज के साथ संवाद पर आधारित (जनवरी 2007)

## प्रकृति में पढ़ा का क्या अर्थ है?

आप जो कहते हैं कि आपने समाधि-संयम पूर्वक प्रकृति में पढ़ा - उसका क्या अर्थ है?


प्रकृति अपने हर पन्ने को खोला। जैसा प्रकृति है - वैसा हमारे सम्मुख प्रस्तुत हुआ। जैसे अभी हम देख रहे हैं - वैसे ही। समझना और देखना एक ही चीज है - मैंने पहले आप को बताया है। मैं समझने योग्य ढंग से प्रस्तुत हुआ - जिससे प्रकृति स्वयं हमारे सम्मुख प्रस्तुत होता रहा। वैसे ही - जैसे अभी मैं आपके सम्मुख प्रस्तुत हो रहा हूँ। मैं भी तो प्रकृति का एक अंग ही तो हूँ! जो मैं कह रहा हूँ - वह अर्थ या वास्तविकता अस्तित्व में होना ही आप में स्वीकृत होता है। मेरे द्वारा जो अर्थ आप में पहुँचता है - वह अस्तित्व में ही है। अस्तित्व में आपको बोध कराने की प्रक्रिया मैंने शुरू कर दिया। इसको अनुभवगामी कहा। मैं जो प्रस्तुत होता हूँ - उसको अनुभव मूलक कहा।


अभी आप प्रकृति में से ही पढ़ रहे हो। अभी मैं एक व्यक्ति के रूप में प्रकृति हूँ। मेरे सम्मुख समग्र प्रकृति रही। साधना - समाधि - संयम का मतलब यही है। वह सब करने से यह हुआ। इसको मैंने अनुसंधान नाम दिया है। आप जो कर रहे हैं - वह शोध विधि है।

\- श्री ए नागराज के साथ संवाद पर आधारित (जनवरी २००७, अमरकंटक)

## साधन और साध्य

कीचड में खडा आदमी को पता लग गया कि - यह कीचड है। इससे बाहर निकलना है, यह पता लग गया। बाहर निकलने का रास्ता अध्ययन है - यह पता लग गया।

विचार मजबूत होते-होते इससे पार लगने का रास्ता खोज ही लेते हैं।  

वर्तमान में जैसे भी हैं, जैसे भी चल कर पहुंचे हैं, वर्तमान में हमारे पास जो कुछ भी है - उसको "साधन" रूप में माना जाए, "साध्य" न माना जाए। इतना ही बात है।

साधन रूप मानने से हमारे बाहर निकलने का रास्ता बन जाता है। साध्य मान लेने से हमारा बाहर निकलने का रास्ता बनता ही नहीं है। बाँध लग जाता है।

वर्तमान में उत्साहित कैसे रहे? - हम जो कुछ भी कर रहे हैं, वह इससे आगे निकलने के लिए रास्ता बनाने के लिए कर रहे हैं। न कि इसमें डूबने, और डूब कर मरने के लिए। इस बात को आप स्वीकार सकते हैं - हर व्यक्ति स्वीकार सकता है। क्योंकि हर व्यक्ति ५१% से अधिक सही है।

\- श्री ए नागराज के साथ संवाद पर आधारित (जनवरी २००७, अमरकंटक)



## ज्ञानावस्था की mutiplication theory


दर्शन का मतलब है "जीना" = "मैं जैसा हूँ"। 

"मेरा जीना आपके लिए दर्शन है। आपका जीना मेरे लिए दर्शन है। मेरा आचरण मेरे लिए दर्शन है। मेरे आचरण को मैं जानता-मानता हूँ, इसलिए यह मेरा, मेरे लिए दर्शन है। मेरे आचरण को जो आप देखते हैं - आपके लिए प्रेरणा रूप में वह दर्शन है। अध्ययन पूर्वक यह प्रेरणा आपका स्वत्व बनता है। आपका जब यह स्वत्व बन जाता है - तब यह आपका दर्शन हो गया। इस तरह ज्ञानावस्था की multiplication theory बनी। "

\- श्री नागराज शर्मा के साथ संवाद पर आधारित। जनवरी २००७


अकेलापन हमारा दूसरों को ग़लत चाहने वाला मान लेने के कारण होता है.



### प्रश्न: अकेलापन क्या है? अकेलापन कैसे दूर हो?

उत्तर: अकेलेपन के मूल में यह मान्यता है - "मैं तो सही हूँ, लेकिन संसार ग़लत है और सही करने योग्य नहीं है।" अकेलापन असहअस्तित्ववादी है। अकेलापन सहज नहीं है। इस बात की सच्चाई को अपने में जांचने की ज़रूरत है।


अकेलेपन को दूर करने का इलाज है, इस बात की सच्चाई को स्वीकार लेना कि - "संसारसही (अच्छाई) को ही चाहता है।" "मैं अच्छा चाहता हूँ" - यह स्वीकृति हम में होती ही है। संसार को भी जब अच्छाई के लगावदार के रूप में जब हम स्वीकार लेते हैं - तो हमारा अकेलापन भाग जाता है। संसार से विश्वास करने का सूत्र मिल जाता है। 

समझने के क्रम में विद्यार्थियों के बीच में विश्वास का सूत्र - "समझ" लक्ष्य की समानता है। "बाकी विद्यार्थीजन भी मेरी तरह समझना, और समझ कर जीना चाहते हैं, और उसी के लिए प्रयासरत हैं।" - यह स्वीकारने पर ही साथियों के बीच विश्वास और स्नेह का सूत्र निकलता है। यह प्रतिस्पर्धा से बिल्कुल भिन्न स्थिति है - इसमें परस्पर पूरकता है।

स्वयम समझे होने पर संसार को समझ सकने योग्य मानने पर ही हम संसार के साथ व्यवहार कर सकते हैं। संसार को पापी, अज्ञानी, स्वार्थी मान कर हम किसी को कुछ समझा नहीं पायेंगे। "समझाने की जिम्मेदारी " को हम संसार के साथ इस तरह विश्वास करने के बाद ही स्वीकार सकते हैं। यही दया, कृपा, और करुणा का सूत्र है।

\- श्री नागराज शर्मा के साथ संवाद पर आधारित (२००८)

 

## जीवन ही जीवन को कैसे देखता (समझता) है?

मन का दृष्टा वृत्ति होता है। मन में निरंतर जो आस्वादन की क्रिया चल रही है - उसको वृत्ति देखता है, मूल्यांकित करता है, विश्लेषित करता है। मनुष्य में कल्पनाशीलता के ज्ञान-सम्पन्नता को छूने का पहला घाट यही है। स्वयं में निरंतर आस्वादन क्रिया हो रही है - इसको देख पाना मनुष्य में ही सम्भव है। जीव-जानवर इस तरह नहीं देख पाते। इसीलिए जीव-जानवर अपने शरीर वंश की व्यवस्था के अनुसार विषयों में जीते रहते हैं।


वृत्ति का दृष्टा चित्त होता है। यह मनुष्य में कल्पनाशीलता के ज्ञान-सम्पन्नता को छूने का दूसरा घाट है। वृत्ति द्वारा मन का किया गया विश्लेषण कहाँ तक ठीक हुआ? कहाँ तक न्याय है? कहाँ तक धर्म है? कहाँ तक सत्य है? चित्त में उपरोक्त का मूल्यांकन होता है। यही अध्ययन है। न्याय, धर्म, और सत्य को अस्तित्व में वास्तविकताओं के रूप में पहचानने का प्रयास ही अध्ययन है।


इसी क्रम में बुद्धि चित्त का दृष्टा होता है। अर्थात बुद्धि चित्त के क्रियाकलाप का दृष्टा रहता है। सह-अस्तित्व सहज अध्ययन की स्वीकृति बुद्धि में ही होती है। बुद्धि में बोध होने के लिए सर्व-सुलभ विधि अध्ययन-विधि ही है। अध्ययन के लिए मन को लगा देना ही अभ्यास है।


आत्मा बुद्धि का दृष्टा होता है। अध्ययन पूर्वक बुद्धि में सत्य-बोध पूर्ण होने पर आत्मा का सह-अस्तित्व में अनुभव करना भावी हो जाता है। जीवन का मध्यांश (आत्मा) अनुभव करने के योग्य रहता ही है। बुद्धि में बोध के बाद आत्मा सह-अस्तित्व स्वरूपी अस्तित्व में अनुभव करता ही है। जब आत्मा अस्तित्व में अनुभव करता है तो सारा जीवन अनुभव में भीग जाता है। मन वृत्ति में, वृत्ति चित्त में, चित्त बुद्धि में, बुद्धि आत्मा में, और आत्मा सह-अस्तित्व में अनुभव करता है।


\- श्री नागराज शर्मा के साथ अगस्त २००६ में हुए संवाद पर आधारित


प्रश्न, शंका, और जिज्ञासा में भेद क्या है?**

प्रश्न = वस्तु क्यों और कैसा है? (जैसे मैं क्यों हूँ, और मुझे कैसे रहना है? जैसे - यह अस्तित्व
क्यों है, और कैसा है?)

शंका = जो हमको समझ में नहीं आया, उसके प्रति हम शंका करते हैं।

जिज्ञासा = जो अस्पष्ट है, उसको स्पष्ट करने के अर्थ में जिज्ञासा है।


\- श्री नागराज शर्मा के साथ संवाद पर आधारित (अगस्त २००६ में)

## ज्ञान और मनुष्य

इकाइयों की परस्परता में खाली स्थली जैसे जो दिखती है - वह खाली नहीं है, ऊर्जा है। यह ऊर्जा सब में पारगामी है - परमाणु अंश से धरती तक में। पारगामी होने का गवाही है - इकाइयों की ऊर्जा सम्पन्नता। मानव में ऊर्जा सम्पन्नता ज्ञान के रूप में है।

मानव में ज्ञान १३ स्वरूपों में करने के रूप में प्रकट होता है।

चार विषयों का ज्ञान (आहार, निद्रा, भय, मैथुन)

पाँच संवेदनाओं का ज्ञान (शब्द, स्पर्श, रूप, रस, गंध)

तीन ईषणाओं का ज्ञान (पुत्तेष्णा, वित्तेष्णा, और लोकेष्णा)

और उपकार का ज्ञान (समझे हुए को समझाना, सीखे हुए को सिखाना, किए हुए को कराना )

ज्ञान के बिना मानव में यह सब नहीं होता। चार विषयों को समझे बिना हम उनको उपयोग नहीं कर सकते। पाँच संवेदनाओं को समझे हुए बिना हम उनका उपयोग नहीं कर सकते। उसी तरह ईषणाओं और उपकार को समझे बिना हम उनको नहीं कर सकते। वह समझना ही ज्ञान है।

  

मानव में व्यापक ज्ञान के रूप में काम कर रहा है। उपरोक्त १३ स्वरूपों में जो भी मानव काम करता है - उसके मूल में ज्ञान रहता है। इनमें से चार विषयों को पहचानने की बात जीव-संसार में भी है। जीव जानवर चार विषयों में जीने के अर्थ में पाँच संवेदनाओं का उपयोग करते हैं। (जैसे - जीव जानवर गंध को इस्तेमाल करके अपने आहार को खोजते हैं।) जबकि मनुष्य पाँच संवेदनाओं को राजी रखने के लिए विषयों को पहचानता है। (जैसे - मनुष्य अपनी रस-इन्द्रियों को राजी रखने के लिए आहार ढूँढता है। ) यह संवेदनाओं को राजी रखने की बात मनुष्य में है, जो जीवों में नहीं है। यह मनुष्य और जीवों में मौलिक अन्तर है। 

  

मनुष्य जो कुछ भी करता है - उसके मूल में "अच्छा लगने" की इच्छा है। सबसे पहले मनुष्य को संवेदनाओं में ही अच्छा लगता है। यही मानव की कल्पना-शीलता और कर्म-स्वतंत्रता का पहला प्रभाव है। इसी आधार पर मानव को ज्ञान-अवस्था में कहा है। मनुष्य का सारा क्रिया-कलाप सुख की अपेक्षा में है - यहीं से मानव का अध्ययन शुरू होता है। इस विधि से जब हम मानव का अध्ययन करने जाते हैं - तो यह विगत के इतिहास में जो कुछ भी हुआ, उससे जुड़ता नहीं है। इसके साथ विगत का सारा screen ख़त्म। मानव के अध्ययन का reference-point यह हुआ, न की विगत की कोई भी चीज़।

\- श्री नागराज शर्मा के साथ संवाद पर आधारित (अगस्त २००६ में)

## लक्ष्य के लिए प्राथमिकता तय करने का उपाय

  

यह कुल मिला कर श्रेष्ठ क्या है - इसको तय करने की बात है।

जीव-चेतना में हम जितना भी करते हैं, उसका गम्य स्थली सुविधा-संग्रह ही है। सुविधा-संग्रह में पहुँचना अच्छा लगता तो है - पर इसका कोई तृप्ति-बिन्दु नहीं है। सुविधा-संग्रह का तृप्ति बिन्दु अभी तक किसी को मिला नहीं है, आगे मिलने की सम्भावना भी नहीं है। इस जगह में हमको पहुँचना है। यहाँ यदि पहुँच जाते हैं, तो मानो हममे मानव-चेतना की अपेक्षा बन गयी। मानव-चेतना को पाने के लिए हमारा मन जो लगता है, उसे हम "ध्यान" कहते हैं। ध्यान देना = मन लगना। अध्ययन में यदि मन लगता है, तो शनै-शनै हम मानव-चेतना को लेकर स्पष्ट होते जाते हैं। एक दिन ऐसा बिन्दु आता है, जब वह हमारा स्वत्व हो जाता है। उसी बिन्दु से जागृति प्रकट होती है।


ध्यान, अभ्यास आदि की जो परम्परा-गत विधियाँ हैं, वे इसको नहीं छूती। इन विधियों से स्वयं का प्रयोजन और दूसरों का उपकार - दोनों सिद्ध नहीं होता।

\- बाबा श्री नागराज शर्मा के साथ संवाद पर आधारित (अगस्त २००६ में)



## जीवन में अतृप्ति को आवेशित क्रियाकलाप से भर नहीं सकते.

जीवन में अनुभव से पहले अतृप्ति (अधूरापन या खोखलापन) रहता है। इस अतृप्ति के रहते हमारी सतही-मानसिकता (४.५ क्रिया) में जीते हुए भी जीवन आवेशित क्रिया-कलाप को पूरा स्वीकारता नहीं है। जैसे सुविधा-संग्रह में ग्रस्त लाभोन्माद में चलते चलते किसी जगह पर पहुँच जाने के बाद "यह सही है" - ऐसा हम मान नहीं सकते। बाकी दोनों आवेशों के साथ (कामोन्माद और भोगोन्माद) के साथ भी ऐसा ही है। यह इसलिए है - क्योंकि जीवन में निहित अतृप्ति को इन उन्मादों से किसी तरह भी भरा नहीं जा सकता। कुछ दूर चलने पर खालीपन फ़िर कचोटने लगता है। यह सभी के साथ है। यही जीवन में सच्चाई के लिए शोध का स्त्रोत है। इसी खालीपन के सहारे हम अध्ययन पूर्वक उन्मादों के चक्र-व्यूहों से बुचक सकते हैं। इस खालीपन को भरने का एक मात्र उपाय सहअस्तित्व में अध्ययन ही है।

\- श्री नागराज शर्मा के साथ संवाद पर आधारित (अगस्त २००६)

## समझ के करो.

अध्ययन में मन लगना यदि पूरी ईमानदारी के साथ हो जाता है, तब यह पूरा होता है।
अध्ययन करने के लिए कोई अतिवाद करने की आवश्यकता नहीं है। अध्ययन करते समय अभी आप जो
कर रहे हो, उसके प्रति कोई त्याग-वैराग्य की बात आता नहीं है। आप अध्ययन करते रहो,
कोई एक क्षण ऐसा आएगा, कोई ऐसी जगह आयेगी - जब मानव-चेतना आपको स्वीकार हो
जायेगी। उस बिन्दु तक अध्ययन है। जिस तरह एक पत्ता पकने के बाद वृक्ष से अपने आप गिर
जाता है, उसी तरह हमारी सारी निरर्थकतायें समझदारी संपन्न होने के बाद अपने-आप गिर
जाती हैं। पत्ता तोड़ने, और पत्ता गिरने में कितना फर्क है - आप ही सोचिये। अपनी
निरर्थकताओं को दूर करने के लिए कोई अलग से प्रयास करने की ज़रूरत नहीं है। अध्ययन एक
पूरी तरह wound-less process है।

समझदारी आने के बाद अपने में यह तुलना होती है - हम जिस तरह से दाना-पानी उपार्जित
करते हैं, उससे संतुष्ट हो सकते हैं, या नहीं? तुलन करने पर यदि हम पाते हैं कि हमारा
वर्तमान तरीका ठीक है, तो किस को क्या तकलीफ है? यदि अनुकूल नहीं होता - तो जीने का
दूसरा डिजाईन स्वयं में अपने आप में से ही उभर आता है। एक ही डिजाईन से सभी जियेंगे - यह
भी बेवकूफी वाली बात है। हर व्यक्ति के साथ डिजाईन बदलेगा। उसमें एक चीज़ ध्रुव रहेगा -
वह है स्वावलंबन की स्थिति। स्वावलंबन की स्थिति = परिवार के सदस्यों के पोषण-संरक्षण और
समाज-गति में भागीदारी के लिए आवश्यक साधनों का प्रबंध करना।

यथास्थिति को बनाए रखते हुए अध्ययन पर ध्यान देने की आवश्यकता है। इस स्थिति में आ जाएँ
की अगली स्थिति आज की स्थिति से ज्यादा अच्छा है - यह हमको भी स्वीकार होना, और
हमारे परिवार को भी स्वीकार होना।

"करना - नहीं करना" - यह मूढ बुद्धि की बात है।

"होना - नहीं होना" - यह विचार बुद्धि की बात है।

"यह ज़रूरत है - यह ज़रूरत नहीं है" - यह विद्वता पूर्ण बुद्धि की बात है।

"होना क्या है" - इस बात पर सोचना। "होना क्या है" - यह स्पष्ट होना चाहिए। "होने"
के अर्थ में क्या करना है, क्या नहीं करना है - यह निर्धारित हो जाता है।

पहले लक्ष्य के प्रति स्पष्ट हुआ जाए। ज्ञान निश्चित हो जाता है - फलस्वरूप करना निश्चित
हो जाता है। करना निश्चित करके ज्ञान निश्चित होता नहीं।

अभी तक विज्ञानवाद और आदर्शवाद कहते रहा : - "करके समझो!"

अब मध्यस्थ-दर्शन में हम कह रहे हैं - "समझ के करो!" यह सिद्धांत है।

समझने का अधिकार हर व्यक्ति के पास हर अवस्था में रखा हुआ है। चाहे अपराधी मानते रहे,
चाहे राजा मानते रहे - सबको समझने का अधिकार समान है। समझने का अवसर युगों-युगों बाद
आज आया है - मध्यस्थ-दर्शन के अनुसंधान के सफल होने पर। सभी परिस्थितियां समझने के लिए
अनुकूल हैं। यदि अपनी परिस्थितियों को बदलने के चक्कर में पहले पड़े - तो बखेडे में जायेंगे। हर
व्यक्ति के लिए हर परिस्थिति में समाधान तक पहुँचने का रास्ता है। सामाधानित होने के बाद
समृद्धि का डिजाईन अपने आप में से ही उद्गामित होता है। समाधान प्राथमिक है। समाधानित
होने में कोई अमीरी, गरीबी, दुष्टता अड़चन नहीं है। यदि समाधान आपका लक्ष्य बनता है -
तो हर परिस्थिति आपके अनुकूल ही बनती है, प्रतिकूल बनता ही नहीं! इस बात की महिमा
यही है।

समाधान मेरा प्राथमिक लक्ष्य है - जब यह मुझमे तर्क द्वारा निर्णीत होता है - तब अध्ययन
में मेरा मन लगता है। नहीं तो मन नहीं लगता।

ज्ञान-सम्पन्नता के बाद ही प्रक्रिया पक्का हो जाता है। प्रक्रिया से ज्ञान स्पष्ट नहीं
होता। विगत में "कर के समझो" पर जोर दिया गया। उसी को तप माना। अब आपके सामने यह
प्रस्ताव है - "समझ के करो!" इससे trial and error वाली सारी कथा ही समाप्त हो
गयी। trial and error में घाटे की स्थिति भी आ सकती है। समझ के करो - पूरी तरह
economical है। इस तरह इस बात के साथ "छोड़ने-पकड़ने' का झंझट ही समाप्त हो गया।
पहले समझ लो - फ़िर निर्णय करो, क्या छोड़ना है - क्या पकड़ना है! समझने के बाद क्या
आवश्यक है, क्या अनावश्यक है - यह स्वयं में विश्लेषित हो जाता है। आवश्यक को पकड़ना, या
पकड़े रहना होता है। अनावश्यकता को छोड़ना होता है। "त्याग" की परिभाषा ही है -
"अनावश्यकता का विसर्जन"।

समझने में कोई "मात्रा" नहीं होती। ज्यादा समझे-कम समझे जैसी कोई बात नहीं होती। या
तो समझे, या समझने की अपेक्षा रही। १० क्रिया में समझे, ४.५ क्रिया में समझने की अपेक्षा
रही। समझना = बोध। बोध अपूर्ण नहीं होता।

हमारे पूर्वजों ने - ऋषि, मह्रिषी, सिद्ध, महापुरुषों ने - अनेक तरह की "अभ्यास विधियां"
सुझाई जिसमें "करके समझो!" वाली बात को प्रस्तावित किया गया। इन अभ्यास-विधियों को
"तप" माना। "तप" के लोकसुलभ होने का कोई रास्ता वे निकाल नहीं पाये।

तर्क विधि से यह प्रस्ताव पूरा पड़ता है। व्यवहारिक विधि से इसके पूरा पड़ने के लिए आपको
इसे समझना ही पड़ेगा। और दूसरा कोई रास्ता नहीं है। यदि समझ में आ गया तो आपसे छूटने
वाली कोई बात नहीं है। यदि समझ में आ गया है - तो आपसे कुछ क्यों छूटेगा?

"समझ" शब्द स्वयं (जीवन) में जागृति हो जाने को ही इंगित करता है। उससे पहले "सुनी हुई
बात" ही है।

समझ "ज्यादा" और "कम" की उपाधियों से मुक्त है। "समझे हैं" या "नहीं समझे हैं" - इतना ही
है।

सह-अस्तित्व स्वरूपी अस्तित्व को समझना, और जीवन को समझना। ये दोनों यदि समझ में आता
है, तो बाकी सब उससे अपने आप निकल आता है।

दृष्टा समझ में आने पर दृश्य स्पष्ट होता है। जीवन ही दृष्टा है। जीवन ४.५ क्रिया में कितने
भाग का दृष्टा है, और १० क्रिया में कितने भाग का दृष्टा है - यह मध्यस्थ-दर्शन में स्पष्ट
किया गया है। ४.५ क्रियाओं द्वारा जीवन संवेदनाओं का दृष्टा रहता है। १० क्रिया के साथ
जीवन सह-अस्तित्व में दृष्टा है।

\- बाबा श्री नागराज शर्मा के साथ संवाद पर आधारित (अगस्त २००६)

## दृष्टा, दृष्टि, और दृश्य

दृष्टा समझ आने से दृष्टि की बात स्पष्ट होती है। जीवन ही दृष्टा है।

जीवन ४.५ क्रिया में कितनी बातों का दृष्टा है, और १० क्रिया में कितनी बातों का दृष्टा
है - यह मध्यस्थ-दर्शन में स्पष्ट किया है। ४.५ क्रिया द्वारा जीवन संवेदनाओं का दृष्टा है।
१० क्रिया के साथ संज्ञानीयता पूर्वक सह-अस्तित्व में दृष्टा है। केवल जब शरीर-ज्ञान के साथ
जीते हैं - तो ४.५ क्रिया में ही जीते हैं। उसका अन्तिम लक्ष्य है संवेदना। शब्द, स्पर्श, रस,
गंध, रूप इन्द्रियों को राजी रखना।

जीवन-ज्ञान, सह-अस्तित्व दर्शन ज्ञान, और मानवीयता पूर्ण आचरण-ज्ञान के बिना
संज्ञानीयता सिद्ध ही नहीं होगा।

\- बाबा श्री नागराज शर्मा के साथ संवाद पर आधारित (अगस्त २००६)

## अध्ययन में तुलन पूर्वक सीधा साक्षात्कार ही होता है.

अध्ययन में तुलन पूर्वक सीधा साक्षात्कार ही होता है। चित्रण नहीं होता। चित्त में चिंतन
क्षेत्र में ही साक्षात्कार होता है। चित्रण क्षेत्र में स्मृतियाँ है। पठन कार्य में चित्रण होता
है - स्मृति के रूप में। अध्ययन में प्रस्ताव के स्मरण की आवश्यकता है।

साक्षात्कार क्रमिक रूप से होता है, जो सह-अस्तित्व में पूर्ण होता है। सह-अस्तित्व में
साक्षात्कार पूर्ण होने पर बुद्धि में बोध होता है। बुद्धि में बोध होने पर प्रमाणित करने का
संकल्प होता है। प्रमाणित करने के संकल्प के साथ ही आत्मा अस्तित्व में अनुभव करती है।
साक्षात्कार पूर्ण होने के बाद अनुभव होने तक में कोई देर नहीं लगती।

सारी देर साक्षात्कार पूरा होने तक ही लगती है। देर लगने का कारण है - अध्ययन के लिए
हमारी प्राथमिकता नहीं होना। भ्रमित स्थिति में जीते हुए हम कुछ पक्षों को सही माने रहते
हैं। जबकि जीव-चेतना में एक भी पक्ष सही नहीं होता। जिन पक्षों को हम सही माने रहते हैं,
उनके प्रति हमारा वैचारिक चिपकाव बना रहता है। इस चिपकाव के कारण अध्ययन में ध्यान
नहीं लग पाता। अध्ययन में ध्यान देने की आवश्यकता है। अनुभव पूर्वक ध्यान बना ही रहता है।

\- बाबा श्री नागराज शर्मा के साथ संवाद पर आधारित (अगस्त २००६ में)

## समाधान की गति समृद्धि के साथ है.

समझदारी के बाद ही हमारा न्याय-पूर्वक, समाधान-पूर्वक जीना बनता है। समाधान की गति
समृद्धि के साथ है।

मध्यस्थ-दर्शन के प्रस्तुत होने के पहले ऐसा सोचा जाता था - "साधना करने वाले लोगों की
ज़रूरतों के लिए समाज उपलब्ध कराएगा।" इस तरीके से साधना करने वाले साधना ही करते रह
गए। साधना के फल को समाज और परम्परा तक पहुँचा नहीं पाये। जिस समाज ने साधना करने
वालों को संरक्षण दिया - उस समाज की गति के लिए उनसे कोई सूत्र नहीं निकला। इस तरीके
से व्यक्तिवाद और समुदायवाद ही निकला। अब जब धरती ही बीमार हो चुकी है, तब यह
प्रश्न उठ चुका है - "समाज कब तक इन साधना करने वालों को अघोरे? विकल्प को क्यों न
तलाशा जाए, जांचा जाए?"

समृद्धि के साथ ही हम समाधान को गतिशील बनाते हैं, प्रमाणित करते हैं। समझने के बाद कोई
चोरी अपराध नहीं कर सकता। समझने के बाद समृद्धि भावी हो जाती है। समाधान-समृद्धि के
बिना कोई व्यवस्था में जी नहीं सकता। व्यवस्था का पूरा ढांचा-खांचा समाधान समृद्धि पर
आधारित है। समाधान-समृद्धि प्रमाणित होने के बाद आदमी के पास उपकार करने के अलावा कुछ
बचता भी नहीं है! Public-money या दान-चंदा आदि से इक्कट्ठा किए पैसे से उपकार तो
नहीं हो सकता। यदि जनता के पैसे से दाना खाते हैं तो हवाबाज़ी के अलावा हम कुछ कर भी
नहीं सकते। हवाबाज़ी का मतलब - दूसरों का पैसा मारना, और भाषण-बाज़ी करना।
समाधान-अधिकार में परमुखापेक्षा स्वीकृत नहीं होता। समस्या से ग्रसित व्यक्ति ही
परमुखापेक्षा करता है।

अभी जीवचेतना में यह मान्यता और अपेक्षा बनी है, की कमाऊ पूत बच्चों, बड़ों, और दाम्पत्य
का पोषण करेगा। यह रोटी-पानी की अपेक्षा पुरुषार्थियों से ही रहता है। अब हमको
पुरुषार्थी के साथ परमार्थी भी होना है। समझदारी से संपन्न होने के लिए आप अभी इसके लिए
जो दासता करते हो, वह कोई अड़चन नहीं है। समझदारी से संपन्न होने के बाद यह आता है -
हम समृद्धि पूर्वक इन दायित्वों को भी पूरा कर सकते हैं।

जीवचेतना में चले संसार को झेलने के बाद ही हम समग्र व्यवस्था में भागीदारी करने के लिए
स्वयं तैयार हो पाते हैं। इसको घायल बना कर, काट कर कोई रास्ता नहीं है।

हम जब पूरा समझ जाते हैं, हमको अपने में समृद्धि-पूर्वक जीने की तमीज आ जाती है। उसमें
परिवार-जनों की भी संतुष्टि हो जाती है, इसलिए हम अच्छे कामो में लग सकते हैं। यह बात
हर व्यक्ति के पकड़ में आ सकता है। मेरे पकड़ में यह आ सकता है, तो बाकी लोगों के पकड़ में कैसे
नहीं आयेगा? साधना काल में मैं विरक्ति विधि से ही रहा। ५५ वर्ष की आयु में मैं जब
समाधि-संयम से उठने के बाद समृद्धि के लिए (कृषि, गोशाला, आयुर्वेद) कार्यक्रम बनाने में
लगा। उत्पादन कार्य में लगने के लिए आप सभी की स्थिति मेरी उस समय की स्थिति से ज्यादा
अच्छी है!

\- बाबा श्री नागराज शर्मा के साथ संवाद पर आधारित। (अगस्त २००६)

## शब्द का अर्थ

शब्द का अर्थ होता है।

अर्थ के मूल में अस्तित्व में वस्तु होता है।

वस्तु को इंगित करना ही शब्द का काम है।

उसको पहचान लेना व्यक्ति का काम है।

पहचान लिया = समझ में आया।

नहीं पहचाना = समझ में नहीं आया।

पहचान पूरा हो जाना = अध्ययन पूरा होना।

अध्ययन पूरा होना = सह-अस्तित्व रुपी अस्तित्व में बोध संपन्न होना।

\- बाबा श्री नागराज शर्मा के साथ संवाद पर आधारित (अगस्त २००६)

## व्यवस्था का आधार परिवार है.

मध्यस्थ-दर्शन से मानवीय-व्यवस्था का आधार परिवार है, यही निकलता है।

इससे पहले व्यवस्था का आधार "राजा" बताया था। जो असफल हुआ। राजा लोगों के
तौर-तरीकों को लोग पहचान गए, और उनको नकार दिए।

उसके बाद व्यवस्था का आधार "सभा" बताया। सभा में सब चोर हो गए! वह भी असफल हो
चुका है।

व्यवस्था का मूल बीज परिवार ही है। समाधान-समृद्धि का प्रमाण - व्यवस्था का पहला बीज
रूप परिवार ही है। इस जगह में मार्क्स नहीं पहुँचा, इस जगह में मनु (मनु धर्म-शास्त्र) नहीं
पहुँचा, इस जगह में ऐडम स्मिथ नहीं पहुँचा। इस जगह में आज तक कोई नहीं पहुँचा।

परिवार देश की व्यवस्था का आधार हो सकता है, यह अभी तक किसी देश में नहीं है।

मैं एक अकेला आदमी को इसको पहचानने का सौभाग्य मिला - उसको मैं उत्सव मानू कि नहीं?

व्यवस्था का आधार परिवार है, न कि सभा, न कि व्यक्ति। अब मैं यह सोचता हूँ, (१) एक
ग्राम में स्वराज्य व्यवस्था प्रमाणित करना, (२) एक कक्षा-१ से १२ तक एक विद्यालय
प्रमाणित करना (इस समझ पर)। ये दो रिक्त स्थालियाँ हैं अभी। इन दो जगह प्रमाणित होने
के बाद यह दावानल है। इस बात की आवश्यकता है - यह ध्वनी के रूप में पहुँच रहा है। आंशिक
रूप में यह उत्साह के रूप में भी दिखता है। involvement की बात उसकी आन्शिकता में दिखता
है।

शहरी जिन्दगी में शिक्षा में प्रमाणित होना निकटवर्ती है।

ग्रामीण जिंदगी में व्यवस्था में प्रमाणित होना निकटवर्ती है।

इसकी आवश्यकता तो आ गयी है। इस को आप कैसे अपनाओगे यह आप के ऊपर निर्भर है। तकनीकी
तो आप के पास है!

\- बाबा श्री नागराज शर्मा के साथ संवाद पर आधारित (अगस्त २००६)

## प्रस्तावना, समीक्षा, निर्णय

अनुभव मूलक विधि बात-चीत करने के तीन ही column हैं।

(१) प्रस्तावना

(२) समीक्षा

(३) निर्णय

प्रस्तावना का मतलब है - अपनी बात को रखना। प्रस्तावना के रूप में विद्या की किसी भी
बात को रखा जाए। उसको जांचने का अधिकार सामने वाले व्यक्ति के पास है। उसी तरह हर
सुनी हुई बात को प्रस्तावना के रूप में ही लिया जाए, उसको दूसरे की अवहेलना/विरोध करने
के लिए नहीं लिया जाए।

शुभ जो घटित नहीं हुआ - अपेक्षा ही रह गया, उसकी समीक्षा होती है। जो प्रमाणित हो
गया उसका ही मूल्यांकन होता है। यदि जिसकी समीक्षा कर रहे हैं, उससे भविष्य में अपेक्षा
नहीं रखते, तो वह विरोध ही हो जाता है।

तीसरा बात-चीत का कालम है - निर्णय। निर्णय होता है - कार्य-योजना के अर्थ में। इसका
मतलब हम किस तरह अपनी समझदारी को प्रमाणित करेंगे, इस बात का निर्णय होता है।

\- बाबा श्री नागराज शर्मा के साथ संवाद पर आधारित (अगस्त २००६)

## ज्ञानावस्था का वैभव

सत्ता व्यापक होने के आधार पर नियति-विधि से सह-अस्तित्व में उद्देश्य बनी - चारों
अवस्थाओं का प्रमाणित होना। चौथी अवस्था (ज्ञानावस्था) में सह-अस्तित्व सहज प्रमाण में
ही परम्परा बनती है। यही ज्ञान-अवस्था का वैभव है। यही जागृति का मतलब है।

\- बाबा श्री नागराज शर्मा के साथ संवाद पर आधारित (अगस्त २००६)

## ज्ञान की बात

शब्द-स्पर्श-रूप-रस-गंध इन्द्रियों का जो ज्ञान है - वह किसको होता है? शरीर को होता
है, या शरीर के अलावा और किसी को होता है? विगत में ज्ञान, ज्ञाता, और ज्ञेय ब्रह्म को
ही बताया। साथ ही ब्रह्म को अव्यक्त और अनिर्वचनीय बता दिया। अब ज्ञान जो वचनीय
भी हो, हम समझ भी सकें, समझा भी सकें - ऐसे हमको चलना है। ज्ञान का मतलब ही यही
होता है - जो मैं समझ सकता हूँ, और जो मैं समझा पाता हूँ।

यहाँ एक समीक्षा हो सकती है - विगत ने हमको क्या दिया? विगत से आयी आदर्शवाद और
भौतिकवाद (बनाम विज्ञान) ने हमको क्या दिया? आदर्शवाद ने हमको शब्द-ज्ञान दिया -
जिसके लिए उसका धन्यवाद है। भौतिकवाद (विज्ञान) ने सभी तरह के time और space के
नाप-तौल की विधियां दी, जिससे कार्य (work) को पहचाना गया - जिसके लिए उसका
धन्यवाद है। अब बाकी और क्या ज्ञान की ज़रूरत है? धरती बीमार हो गयी है - अब
आदर्शवाद और भौतिकवाद से इसका कोई रास्ता निकल नहीं रहा है, इसलिए हमको इनके आगे
समझने की ज़रूरत है। यही reference point है - मध्यस्थ-दर्शन का अध्ययन शुरू करने के
लिए। "आवश्यकता" के अर्थ में एक reference रखना पड़ेगा। यदि आवश्यकता ही नहीं है - तो
हम अध्ययन क्यों करेंगे? इस reference को भूलना नहीं। यदि reference को नहीं रखते तो
time और space का निर्णय कैसे करोगे? इस reference के आधार पर पता चलता है, हमने
इतने time और space में क्या किया। उसी के आधार पर हम कार्य (work) को तय करते हैं।

कार्य की पहचान भी ज्ञान ही है - क्रिया-ज्ञान के रूप में। ज्ञान और क्रिया में क्या अन्तर
है? भौतिक संसार में कार्य-ऊर्जा होती है - तभी तो भौतिक संसार क्रियाशील है। यह मूल
ऊर्जा व्यापक ही है। मनुष्य में कार्य-ज्ञान ही कार्य-ऊर्जा है। मनुष्य में "कार्य-ज्ञान"
होता है - यह बात परम्परा में आ चुकी है। इसी के आधार पर हम कार्य के लिए प्रशिक्षण लेते
हैं। अब कार्य-ज्ञान के मूल में जो प्रवृत्ति है - उसे हम "ज्ञान" कह रहे हैं। यह वही मूल
ऊर्जा है। यह वही साम्य ऊर्जा है। मानव में यह ऊर्जा ज्ञान के स्वरुप में जुड़ा है। "होने" के
आधार पर साम्य-ऊर्जा, "रहने" के आधार पर कार्य-ऊर्जा।

इस बात को अच्छे से डूब के समझ लो! यह point यदि miss होता है, तो हम पुनः पटरी से
उतर जायेंगे।

\- बाबा श्री नागराज शर्मा के साथ संवाद पर आधारित (अगस्त २००६)

## हर कर्म फलवती होता है.

हर क्रिया का फल होता हैं। हर व्यव्हार का फल होता हैं। हम जो कुछ भी कर्म करते हैं,
सोचते हैं, बोलते हैं - उससे या तो समस्या होगा या समाधान होगा। तीसरा कोई कर्म का
फल नहीं होता।

जागृति की दिशा पकड़ने के बाद श्राप, ताप, और पाप तीनो ख़त्म हो जाते हैं। जागृति के
पास आने से पहले पूर्व कर्मो का फल जीवन भोग चुकता हैं। जिस क्षण से हमारी प्रवृत्ति सही
की ओर हो जाती हैं, उसी क्षण से हमारे द्वारा पूर्व में की गयी गलतियों का प्रभाव हम पर
ख़त्म हो जाता हैं।

\- बाबा श्री नागराज शर्मा के साथ संवाद पर आधारित (अगस्त २००६)

## समझने में तर्क नहीं है.

तर्क से हम कुंठित होने की जगह में पहुँचते हैं। हर मनुष्य में जो सुखी होने की प्यास है - उसको
पहचान लेने पर उसको पूरा करने के लिए जो अध्ययन करना है, वह हम करने में लगते हैं।
सकारात्मक भाग को लेकर प्यास हर व्यक्ति में बना हुआ है।

वैदिक विचार में निषेध का प्रयोग करके कहा गया की उससे हर व्यक्ति में विधि का उदय
होगा। अर्थात - यह सच्चाई नहीं है, यह भी सच्चाई नहीं है - इस तरीके से वैदिक विचार
का presentation रहा। इस तरह यह सोचा गया था की ऐसे करते करते एक ऐसी जगह में
पहुँच जायेंगे, जिसमें हम केवल "जो सच्चाई है" - उस तक पहुँच जायेंगे। वह प्रमाणित नहीं हो
पाया।

मध्यस्थ-दर्शन का approach है - "जो है" उसका अध्ययन करना। अस्तित्व ही है - उसी का
अध्ययन करना। सम्पूर्ण अस्तित्व क्यों है, और कैसा है - यह स्पष्ट होना। अस्तित्व में ही
अविभाज्य मानव क्यों है, और कैसा है? इसके अलावा कुछ बचता नहीं है। इसके बाद अध्ययन का
अध्याय ही ख़त्म।

\- बाबा श्री नागराज शर्मा के साथ संवाद पर आधारित - जनवरी २००७ में

## होना और रहना

"होना" अस्तित्व में प्रकटन विधि से है। अस्तित्व प्रयोजनशील है - इसलिए इसमें उत्ततोत्तर
विकास-क्रम और जागृति-क्रम का क्रमिक-प्रकटन भावी है। इसी क्रम में - पदार्थावस्था
समृद्ध होने पर प्राण-अवस्था प्रकट हुई, प्राण-अवस्था समृद्ध होने के बाद जीव-अवस्था प्रकट
हुई, जीव-अवस्था समृद्ध होने पर ज्ञान-अवस्था (मनुष्य जाती) प्रकट हुई। "होने" को चारों
अवस्थाएं प्रमाणित करते ही रहते हैं। मानव में ही "होने" और "रहने" दोनों को प्रमाणित
करने की बात रहती है। "होने" के अर्थ में अस्तित्व में सारा प्रकटन विकास-क्रम, विकास,
और जागृति-क्रम के स्वरुप में हुआ है। "रहने" का विकास मानव को ही करना है।

"होना" सभी अवस्थाओं का कर्तव्य है! अस्तित्व में हर ईकाई नियति-क्रम में अपने प्रकटन के
अनुसार अपने "होने" को प्रकटन करने के लिए बाध्य है।

"रहना" मानव के जागृत होने पर ही प्रमाणित होता है। "रहने" का दृष्टा मानव ही है।

"होने" के प्रकटन क्रम में मनुष्य जाती इस धरती पर प्रकट हुई। मनुष्य के प्रकटन हेतु पिछली
सभी अवस्थाएं संतुलन में रही। मनुष्य स्वयं असंतुलित होने के कारण पिछली सभी अवस्थाओं के साथ
हस्तक्षेप किया - जिससे वे सभी विकृत हुए। जागृत-मानव के साथ ही मनुष्येत्तर प्रकृति के
संतुलित रहने की व्यवस्था है। मानव को छोड़ कर मनुष्येत्तर प्रकृति के संतुलन का कोई अर्थ भी
नहीं है। मानव से कम में संतुलन की सम्पूर्णता होती ही नहीं है। पिछली अवस्थाओं के संतुलन का
प्रयोजन मानव को ही project करना था। मानव अपने प्रयोजन और इनके प्रयोजन को अब
तक नहीं पहचाना - इसलिए जितना कुकर्म करना था, सब कर दिया।

प्रयोजन का स्वरुप चारों अवस्थाओं के साथ ही स्पष्ट होता है। "होने" और "रहने" का स्वरुप
मानव जागृति-पूर्वक चारों अवस्थाओं के साथ सह-अस्तित्व के स्वरुप में प्रमाणित करता है।
जागृति अस्तित्व का प्रयोजन है। मानव ही जागृति के प्रमाण को प्रस्तुत करता है।

\- बाबा श्री नागराज शर्मा के साथ संवाद पर आधारित (बंगलोर, जून २००८)

## जिज्ञासा, पात्रता, और अभिव्यक्ति

जितना तुम जिज्ञासा करते हो, उतने को ले जाने की धारक-वाहकता (पात्रता) तुम्हारे पास
रहता है। जब तुमको उसका उत्तर मिल जाता है - तो वह तुम्हारे व्यवहार में प्रमाणित होने
की श्रृंख्ला बन जाती है।

जिज्ञासा पात्रता का एक अनुमान है। पात्रता है - तभी जिज्ञासा करते हो। जिज्ञासा के
अनुरूप समझने के बाद ही आपकी पात्रता प्रमाणित होती है। यह बात हर व्यक्ति के साथ है।
जितना हम जिज्ञासा करते हैं - उसके उत्तर को लेकर चलने का अधिकार हम में बना रहता है।

जिज्ञासा कोई आवेश नहीं है। मौलिक जिज्ञासा आवेश नहीं हो पाती। आवेश के लिए कोई
संघर्ष-बिन्दु चाहिए। जिज्ञासा के उत्तर में अभिव्यक्ति होती है - अनुभव संपन्न व्यक्ति के
द्वारा। अभिव्यक्ति स्वयं-स्फूर्त होती है - आवेश दूसरे के कारण से होता है। आपकी जिज्ञासा
का उत्तर करते हुए मुझ पर कोई दबाव या आवेश नहीं है। आवेश विधि से सच्चाई का पता नहीं
लग पाता। हम सच्चाई के बिन्दु से slip हो जाते हैं।

जिज्ञासा और अभिव्यक्ति में आवेश नहीं होता। इसीलिये इनमें संगीतमयता होने की अपेक्षा
रहती है। यह मंगल-मैत्री का अनुपम सूत्र है। यह मंगल-मैत्री का सूत्र दूर दूर तक फ़ैल जाता
है।

\- बाबा श्री नागराज शर्मा के साथ संवाद पर आधारित। (अगस्त २००६)

## नाप-तौल, और आवश्यकता का निश्चयन

विज्ञान से नाप-तौल करने के तरीके मिले। micro और macro दोनों levels पर। इन
नाप-तौलों से कोई संतुष्टि का बिन्दु मिला नहीं। और छोटा या और बड़ा नाप सकते हैं - यह
हमेशा शेष रहता है। कितना भी छोटा नाप लें, और छोटा नाप सकते हैं - यह कल्पना जाती
ही है। कितना भी बड़ा नाप लें, और बड़ा नाप सकते हैं - यह कल्पना जाती ही है। कितना
नापोगे? कहाँ तक नापोगे? हम जितना नापते हैं - उससे और अधिक नापने की अपेक्षा या
अर्हता हम में बना ही रहता है।

नापना और तौलना हम आवश्यकता के अनुसार ही कर पायेंगे। नापना-तौलना हम अपनी आशा या
अपेक्षा के अनुसार कर नहीं पायेंगे। जीवन शक्तियां अक्षय हैं - इसलिए हमारी आशा और अपेक्षा
अक्षय हैं। आशा या अपेक्षा के अर्थ में आवश्यकता को मिलाना असंभव है। आवश्यकताओं की पूर्ति
के लिए ही हम उत्पादन-कार्य करते हैं। इस प्रकार - हम अपनी आशा और अपेक्षा के अर्थ में
अपने उत्पादन-कार्य को निश्चित कर ही नहीं सकते।

कार्य का निश्चयन तभी हो सकता है - जब हम अपनी आवश्यकताओं का निश्चयन कर पाएं।
निश्चित आवश्यकताओं के लिए क्या और कितना उत्पादन-कार्य करना है - यह आसानी से तय
किया जा सकता है। अध्ययन पूर्वक समाधान को हम प्राप्त कर लेते हैं। समाधान निश्चित है
और सर्वतोमुखी है। इसलिए समाधान पूर्वक हम अपनी आवश्यकताओं का निश्चयन कर सकते हैं।
आवश्यकताओं का निश्चयन समाधान के पहले हो नहीं सकता - क्योंकि जीवन में आशा और अपेक्षा
को संयत करने का आधार समाधान से ही आता है।

आवश्यकताओं का निश्चयन परिवार की सीमा में ही सम्भव है - अकेले में नहीं। परिवार ही
उत्पादन-कार्य की मूल ईकाई है। परिवार में आवश्यकता के निश्चयन से श्रम-नियोजन पूर्वक
आवश्यकता अधिक उत्पादन करके समृद्धि को प्रमाणित किया जाता है। समाधान-समृद्धि संपन्न
परिवार ही व्यवस्था में भागीदारी करने के योग्य होता है।

\- बाबा श्री नागराज शर्मा के साथ संवाद पर आधारित (अगस्त २००६)

## कल्पनाशीलता और कर्म-स्वतंत्रता का तृप्ति-बिन्दु

साधना, अभ्यास, समाधि, संयम विधि से मैंने मानव की कल्पनाशीलता और कर्म-स्वतंत्रता के
तृप्ति-बिन्दु को पहचाना है।

दो स्थितियां हम अपने सामने देख सकते हैं :

(१) धरती का बीमार होना।

(२) व्यापार का शोषण-ग्रस्त होना (लाभ-उन्मादिता)

मानव के पास जो स्वत्व के रूप में जो कल्पनाशीलता और कर्म-स्वतंत्रता है - जब तक उसके
तृप्ति-बिन्दु को हम नहीं पहचानेंगे, तब तक इन दोनों स्थितियों का दवाई नहीं बन सकता।

अभी हम factories में जो products तैयार करते हैं, उनको लाभ के आधार पर ही market
में बेचते हैं। अभी तक भौतिकवादी विधि से यही माना गया - "केवल सक्षम व्यक्ति को ही
जीने का अधिकार है।" अक्षम व्यक्ति को जीने का अधिकार नहीं है - ऐसा भौतिकवादी सोच
से निकलता है। सक्षम और अक्षम को इस विधि से पहचानने गए तो यह निकला : ज्यादा पैसा
= ज्यादा सक्षम। कम पैसा = अक्षम। इस ढंग से ज्यादा-कम वाला स्थिति बना ही रहेगा। इस
तरह कितने लोगों को अक्षम कह कर मारा जाए, काटा जाए, अलग किया जाए, और कितने
लोगों को धरती पर रहने दिया जाए? इस तरह की दुष्ट प्रवृत्ति बनती है। इसी प्रवृत्ति के
आधार पर हर देश ने अपना border-security बनाया। इसके आधार पर ही धरती का शोषण
हुआ - और धरती बीमार हो गयी। यह इसीलिये हुआ - क्योंकि कल्पनाशीलता और
कर्म-स्वतंत्रता का तृप्ति-बिन्दु मानव-जाती को हाथ नहीं लगा। यह बात मानव परम्परा में
नहीं है, अध्ययन में आज तक नहीं है, शिक्षा में आज तक नहीं है, संविधान में आज तक नहीं है, न
ही व्यवस्था में है। कल्पनाशीलता और कर्म-स्वतंत्रता के तृप्ति-बिन्दु के प्रमाणित होने की
गवाही इस धरती के किसी देश में आज तक नहीं है।

कल्पनाशीलता और कर्म-स्वतंत्रता के तृप्ति-बिन्दु को हमें identify करना होगा। उससे पहले
मानव-जाती अपराध-प्रवृत्ति से मुक्त नहीं हो सकता। मानव के साथ किया हुआ अपराध भी
अंततोगत्वा धरती के साथ ही जुड़ता है - सूक्ष्म विधि से सोचें तो हमको यह पता चलता है।

मध्यस्थ-दर्शन के अनुसंधान से निकला - सह-अस्तित्व में अनुभव ही मनुष्य की कल्पनाशीलता का
तृप्ति बिन्दु है। जागृति को प्रमाणित करना ही कर्म-स्वतंत्रता का तृप्ति-बिन्दु है।
सह-अस्तित्व में अध्ययन पूर्वक इस तृप्ति-बिन्दु तक पहुँचा जा सकता है। इसके अलावा इस
तृप्ति-बिन्दु तक पहुँचने का और कोई रास्ता नहीं है। इस तरह कल्पनाशीलता और
कर्म-स्वतंत्रता के तृप्ति-बिन्दु को पहचानने का प्रमाण है - अपराध-मुक्ति।

\- बाबा श्री नागराज शर्मा के साथ संवाद पर आधारित (अगस्त २००६)

## तृप्ति की अपेक्षा और तृप्ति का प्रमाण

सर्व-मानव में तृप्ति की अपेक्षा है।

भक्ति-विरक्ति विधि से तृप्ति का प्रमाण नहीं मिला। सुविधा-संग्रह विधि से भी तृप्ति का
प्रमाण नहीं मिला।

### प्रश्न: तृप्ति के लिए क्या किया जाए?

उत्तर: स्वयं में विश्वास संपन्न हुआ जाए।

यह उत्तर मध्यस्थ-दर्शन के अनुसन्धान से निकला।

स्वयं में विश्वास शिक्षा (अध्ययन) विधि से आएगा, उपदेश विधि से आएगा नहीं। घटना विधि
से आएगा नहीं। मेरे तृप्त हो जाने मात्र से सभी तृप्त हो जायेंगे - ऐसा होता नहीं।

\- बाबा श्री नागराज शर्मा के साथ संवाद पर आधारित (अगस्त २००६)

## भ्रमित-मानव की परिभाषा

भ्रमित मानव की परिभाषा है -

न्याय का याचक बने रहना, और गलती करने के अधिकार का प्रयोग करते रहना।

भ्रमित मनुष्य को गलती करने का अधिकार है। इसकी गवाही है - भ्रमित मनुष्य गलती करता
है। यह जो धरती बीमार हुई है, इसके मूल में भ्रमित मनुष्य ही है। भ्रमित मनुष्य की गलतियों
से ही यह धरती बीमार हुई है।

भ्रमित मनुष्य को न्याय करने का अधिकार नहीं रहता है। इसकी गवाही है - भ्रमित-मनुष्य
अपने संबंधों में मूल्यों (जैसे विश्वास, सम्मान, स्नेह आदि ) को प्रमाणित नहीं कर पाता है।
भ्रमित मनुष्य को भी मूल्यों की आवश्यकता है - इसी लिए भ्रमित-मनुष्य न्याय का याचक बना
रहता है।

पूरी मानव परम्परा ही भ्रमित होने के कारण गलतियाँ बढ़ती गईं। अपराध बढ़ता गया। अब
जब धरती ही बीमार हो गयी - तो उसकी दवाई खोजने के लिए भ्रमित-मनुष्य का ध्यान गया
है। यह दवाई आदर्श-वाद और भौतिकवाद दोनों विचारधाराओं से नहीं निकल के आ सकती। इन
दोनों विचार-धाराओं पर चले हुए लोगों ने मिल कर इस धरती को बीमार किया है। इन दोनों
विचार-धाराओं का विकल्प चाहिए। वह विकल्प मध्यस्थ-दर्शन है। मध्यस्थ-दर्शन
सह-अस्तित्व-वादी विचारधारा को लेकर आया है। इस विचार में प्रसक्त होने पर, इसको
अपना स्वत्व बनाने का निश्चयन होता है। ऐसा निश्चयन होने पर उसके लिए अध्ययन करने पर
यह अपना स्वत्व बन जाता है। समझदारी स्वत्व बनने पर जागृति ही प्रमाणित होती है,
न्याय ही प्रमाणित होता है, धर्म ही प्रमाणित होता है, सत्य ही प्रमाणित होता है।

(बाबा श्री नागराज शर्मा के साथ संवाद पर आधारित।)

## सुख की चाहत

शरीर को जीवन मानने पर जीवन की ४.५ क्रियाएं प्रकट हो ज़ाती हैं। मनुष्य में ४.५
क्रियाएं क्रियाशील हैं - इसके प्रमाण में सुख की चाहत प्रकट हो गयी। यह चाहत बाकी ५.५
क्रियाओं के चालित हुए बिना पूरा होता नहीं है।

### प्रश्न: "मैं सुख चाहता हूँ।" - क्या इस तथ्य का मेरी बुद्धि में मुझे "बोध" पहले से ही रहता
है?

उत्तर: नहीं। इसमें बोध की कोई बात नहीं है। यह "चाहत" है - जो मन में जीने की आशा का
ही स्वरुप है। मन में यह आशा ही वृत्ति में विचार, और चित्त में इच्छा तक पहुँचता है। आशा,
विचार, और इच्छा में सबसे ज्यादा potential इच्छा में है। इच्छा के आधार पर ही आगे
अध्ययन की व्यवस्था रखी है।

### प्रश्न: "सुख की चाहत" मनुष्य में कैसे आया?

उत्तर: मनुष्य ने चार विषयों (आहार, निद्रा, भय, और मैथुन) और पाँच संवेदनाओं (शब्द,
स्पर्श, रूप, रस, गंध) में सुख को खोजने का अजस्र प्रयास किया - जिसमें वह असफल रहा।
यहाँ असफल होने पर ही "सुख की चाहत" बनी।

मध्यस्थ-दर्शन के अनुसंधान द्वारा इस चाहत के पूरा होने का रास्ता मिल गया। यह रास्ता
अनुभव-गामी विधि या अध्ययन विधि है।

\- बाबा श्री नागराज शर्मा के साथ संवाद पर आधारित (जून २००८, बंगलोर)

## साक्षात्कार

अस्तित्व में प्रकृति चार अवस्थाओं के रूप में अपनी वास्तविकताओं को प्रकट की है। इस प्रकटन
में कुछ भाग मनुष्य को इन्द्रियगोचर है, तथा कुछ भाग ज्ञान-गोचर है। रूप तथा सम-विषम गुण
इन्द्रियगोचर है - मतलब यह मनुष्य को अपनी इन्द्रियों से समझ आता है। मध्यस्थ-गुण,
स्व-भाव और धर्म ज्ञान-गोचर है - मतलब यह मनुष्य को ज्ञान पूर्वक ही समझ में आता है।

ज्ञानगोचर पक्ष स्पष्ट होना ही साक्षात्कार है। दूसरे शब्दों में वस्तुओं का सह-अस्तित्व में
प्रयोजन स्पष्ट होना ही साक्षात्कार है। अध्ययन पूर्वक साक्षात्कार होता है। साक्षात्कार
हुआ - मतलब अध्ययन हुआ। साक्षात्कार नहीं हुआ - मतलब अध्ययन नहीं हुआ।

\- बाबा श्री नागराज शर्मा के साथ संवाद पर आधारित (जून २००८, बंगलोर)

## पैसे के आवंटन से किसी को संतुष्टि नहीं है.

पैसे के चक्कर से किसी एक व्यक्ति को भी संतुष्टि नहीं मिली। पैसे का संग्रह करने जाते हैं -
तो और संग्रह करने की जगह बना ही रहता है। पैसे को बांटने (दान आदि) करने जाते हैं - तो
और बांटने की जगह रखा ही रहता है। पैसे को गाड़ने जाते हैं - तो और गाड़ने की जगह बना
ही रहता है। इससे संतुष्टि की जगह तो कभी किसी को मिलती नहीं है। इसके तृप्ति-बिन्दु की
कोई जगह ही नहीं है। इसके तृप्ति-बिन्दु की कोई दिशा भी नहीं है। स्वयं हम पैसे से संतुष्ट
हो नहीं सकते। पैसे को बांटने से भी संतुष्ट नहीं हो सकते। ज्यादा पैसे इकट्ठा कर लिए - उससे
कोई समझदार हो गया हो, यह प्रमाणित नहीं हुआ। कुछ भी पैसे नहीं रख कर, घर-बार बेच
कर कोई समझदार हो गया हो, यह भी प्रमाणित नहीं हुआ। ज्यादा-कम लगा ही रहता है। न
ज्यादा में तृप्ति है, न कम में तृप्ति है, न ही बीच की किसी स्थिति में। पैसे के चक्कर में
लक्ष्य सुविधा-संग्रह ही बनता है। सुविधा-संग्रह का कोई तृप्ति-बिन्दु नहीं है। कितना भी
कर लो - और चाहिए, यह बना ही रहता है। पैसे के चक्कर में मनुष्य की संतुष्टि का कोई
निश्चित स्वरुप निकल ही नहीं सकता - इस बात पर हम एक निश्चय पर पहुँच सकते हैं।

मध्यस्थ-दर्शन से मनुष्य के संतुष्टि का स्वरुप निकला - समाधान-समृद्धि। समाधान-समृद्धि एक
निश्चित लक्ष्य है। समाधान-समृद्धि सर्व-मानव के लिए तृप्ति-बिन्दु है। समाधान-समृद्धि सब
को मिल सकता है। समाधान से पहले समृद्धि होता नहीं। समाधान के लिए अध्ययन है। समाधान
का मतलब है - आध्यात्मिक, वैचारिक, व्यवहारिक, और भौतिक सभी मुद्दों पर पूरी तरह
सुलझा होना। समाधान आधा-अधूरा नहीं होता। समाधान-संपन्न परिवार अपनी आवश्यकताओं का
निश्चयन कर सकता है। आवश्यकताओं का निर्धारण समाधान-संपन्न परिवार में ही सम्भव है।
निश्चित आवश्यकताओं के लिए उत्पादन-कार्य को निश्चित किया जा सकता है। आवश्यकता से
अधिक उत्पादन करके समृद्धि का अनुभव किया जा सकता है।

दो समाधान-समृद्धि संपन्न परिवारों में किसी भी मुद्दे पर खींच-तान हो ही नहीं सकती। पैसे
के चक्कर में खींच-तान के अलावा कुछ हो नहीं सकता।

\- बाबा श्री नागराज शर्मा के साथ संवाद पर आधारित (जून २००८, बंगलोर)

## अस्तित्व में मानव

अस्तित्व में तीन तरह की क्रियाएं हैं - (१) भौतिक क्रिया , (२) रासायनिक क्रिया, (३)
जीवन क्रिया। इनके अलावा कोई चौथी प्रकार की क्रिया अस्तित्व में नहीं है। इन तीनो
क्रियाओं के योग-संयोग से अस्तित्व में चार अवस्थाओं का प्रकटन हुआ। मानव ज्ञान-अवस्था में
गण्य हुआ। क्योंकि इसी अवस्था में जीवन के जागृत होने की व्यवस्था है। इसका कारण है -
मानव शरीर रचना इस प्रकार से हुआ कि उससे जीवन अपनी कल्पनाशीलता और कर्म-स्वतंत्रता
को प्रकाशित कर सकता है।

मानव की मध्यस्थता तभी प्रमाणित हो सकती है - जब वह अपने कल्पनाशीलता और
कर्म-स्वतंत्रता के तृप्ति-बिन्दु को पहचान ले। कल्पनाशीलता का तृप्ति-बिन्दु ज्ञान में है।
कर्म-स्वतंत्रता का तृप्ति-बिन्दु स्वयं-स्फूर्त विधि से स्वराज्य-व्यवस्था में भागीदारी करना
है। स्वराज्य-व्यवस्था में भागीदारी करना कोई आरोपण नहीं है - "स्वयं स्फूर्त" है। ऐसा नहीं
है - हम आपको दस रूपया दे दिया, तो आप व्यवस्था में भागीदारी करेंगे। यह स्वयं-स्फूर्त
होना होगा। उसके लिए समझदारी स्वयं में ध्रुव होना अनिवार्य है।

\- बाबा श्री नागराज शर्मा के साथ संवाद पर आधारित (जून २००८, बंगलोर)

## कारण गुण गणित**

कारण-गुण-गणित तीनो मिला कर ही मानव-भाषा है।

विज्ञान ने गणितात्मक भाषा को अपनाया - गुण और कारण को छोड़ दिया। बिना कारण और
गुण के जब गणित को पकड़ने गए, तो विखंडन विधि को अपना लिए, वस्तु-मूलक गणित को छोड़
दिए।

भक्ति-वाद गुणात्मक भाषा को अपनाया - कारण और गणित को छोड़ दिया।

अध्यात्मवाद कारणात्मक भाषा को अपनाया - गुण और गणित को छोड़ दिया।

इस तरह विज्ञान (भौतिकवाद), भक्ति-वाद, और अध्यात्मवाद तीनो एक पैर पर खड़े हैं।
जबकि कारण-गुण-गणित तीनो से मानव को वस्तु-बोध होता है।

कारण विधि - ज्ञान

गुण विधि - सोच-विचार (समाधान)

गणित विधि - गणना

\- बाबा श्री नागराज शर्मा के साथ संवाद पर आधारित (जून २००८, बंगलोर)

## जीने का डिजाईन

अभी तक मनुष्य जैसे भी जिया - चाहे आर्थिक विधा में, चाहे धार्मिक विधा में, चाहे
राजनीति विधा में - उससे जो जीने के मॉडल निकले - वे मध्यस्थ-दर्शन के प्रमाणित होने के
लिए अनुकूल नहीं हैं। इसी लिए इसको "विकल्प" नाम दिया है। इसको जीने का मॉडल
समाधान-समृद्धि है।

यह प्रस्ताव अपने में पूरा है। इसको समझने का अधिकार सबका समान है। समझदारी से समाधान
होता है।

\- बाबा श्री नागराज शर्मा के साथ संवाद पर आधारित, (जून २००८, बंगलोर)

## पूरा समझना

समझना पूरा होता है, आधा अधूरा नहीं। अधूरे में समाधानित होते ही नहीं हैं। पूरा समझने के
बाद ही प्रमाणित होने की बात आती है। प्रमाणित होना क्रम से होता है। प्रमाणित होने
का क्रम है - समाधान, समृद्धि, अभय, और सह-अस्तित्व।

\- बाबा श्री नागराज शर्मा के साथ संवाद पर आधारित (जून २००८, बंगलोर)

## प्रचलित विज्ञान का ज्ञान पक्ष ग़लत है, तकनीकी पक्ष ठीक है.

प्रचलित विज्ञान का तरीका है:

(१) वैज्ञानिक अपनी कल्पना से नियम की अवधारणा प्रस्तुत करता है।

(२) यंत्र से उस अवधारणा का परीक्षण करता है।

(३) यदि यंत्र उस परीक्षण को सही ठहराता है - तो उस नियम को सही मानता है।

(४) इस तरह जो नियम को सही माना - उसको अन्तिम-सत्य नहीं मानता है।

(५) इस तरह और नियम बनाने तथा और यंत्र बनाने की जगह बनी रहती है।

(६) यंत्र सामरिक विधि (युद्ध आदि) से पहले तैयार होता है, फ़िर प्रोद्योगिकी और
व्यापार विधि से लोकव्यापीकरण होता है।

इस तरह प्रचलित विज्ञान विधि से मनुष्य समाधान तक पहुँच नहीं सकता।

\- बाबा श्री नागराज शर्मा के साथ संवाद पर आधारित (जून २००८, बंगलोर २००८)

## प्रमाण और जिज्ञासा के संयोग में अध्ययन होता है.**

अनुभव मूलक विधि से जिए बिना कोई अध्ययन करवा नहीं सकता। अध्ययन प्रमाण और जिज्ञासा
के संयोग में होता है। प्रमाण जीने में ही होता है। प्रमाण का स्वरुप है - समाधान और
समृद्धि पूर्वक जीना।

\- बाबा श्री नागराज शर्मा के साथ संवाद पर आधारित

## मनुष्य परस्परता में प्रतिबिम्बन का कार्य-रूप

अभी आप और मैं आमने-सामने बैठे हैं। आपका प्रतिबिम्ब मुझ पर है और मेरा प्रतिबिम्ब आप पर
है। अभी आप और मैं परस्पर पहचान करने में सार्थक हैं। आप मुझको मेरे आकार-आयतन से पहचान
रहे हैं - और अध्ययन प्रक्रिया द्वारा मेरा मन, विचार, कार्य, और प्रयोजन आप तक पहुँच
रहा है। वैसे ही मुझको भी आपके बारे में हो रहा है। पहचान प्रक्रिया में इस तरह हम
सोच-विचार तक पहुँच गए। सोच-विचार के आधार पर तो हम जीते ही हैं। हम दोनों क्या
सोच-विचार कर रहे हैं - यह एक दूसरे को समझ आ रहा है। यह आपके और मेरे बीच पहचान का
सेतु हुआ।

### प्रश्न: जब मैं Bangalore चला जाता हूँ, तो इस प्रतिबिम्बन प्रक्रिया का क्या होता है?

जब आप bangalore चले जाते हैं, तो यह सब मेरी स्मृति में रहता ही है। आपका प्रतिबिम्बन
मेरी स्मृति में रहता है, और मेरा प्रतिबिम्बन आपकी स्मृति में रहता है। उस स्मृति को हम
समय-समय पर उपयोग करते हैं। अभी जैसे कई लोगों के साथ अपनी पहचान की स्मृतियों को
आपको मैंने बताया। एक डाकू से लेकर, एक शंकराचार्य तक की स्मृतियों को मैंने आपको बताया
है। बंगलोर जाने के बाद जब आपके साथ मेरी फ़ोन पर बात होती है, तो पीछे वाली सारी
स्मृतियाँ आ जाती हैं। उसके continuation में मैं आपकी बात सुनता हूँ। जो मैं सुनता हूँ, वह
पुनः स्मृति में जाता है। आप बताईये इसमें missed-pulse कहाँ है? सम्बन्ध में काटने की जगह
ही नहीं है। इसको काटने वाली कोई वस्तु ही नहीं है अस्तित्व में। यही सम्बन्ध का मतलब है।
सम्बन्ध में दूरी कोई बाधा नहीं है। पास में आने से बहुत कुछ सफल हो गए, ऐसा भी नहीं है।
पास में भी सम्बन्ध का निर्वाह है, दूर में भी सम्बन्ध का निर्वाह है। "दूर" का कोई मतलब
ही नहीं है।

जड़ वस्तु पर प्रतिबिम्बन ससम्मुखता के साथ ही रहता है। अपारदर्शक वस्तु बीच में होने पर
प्रतिबिम्बन अपारदर्शक वस्तु पर हो जाता है।

### प्रश्न: telepathy क्या कोई वास्तविकता है?

वास्तविकता के अलावा और क्या है? अभी आप और हम शब्द भाषा के द्वारा telepathy ही
तो कर रहे हैं। body language के द्वारा भी telepathy है। हमारे सोच-विचार के साथ
भी telepathy है। सोच-विचार फैलता ही है। फैलने के आधार पर एक दूसरे को छूता ही है। छू
लिया तो telepathy! अभी जो मैं साधना किया, फलस्वरूप अस्तित्व में अध्ययन किया -
अस्तित्व अपने में एक telepathy ही हुआ मेरे लिए। अस्तित्व को कितना दूर और कितना पास
माना जाए - आप ही बताओ? अभी मैं जो अध्ययन किया हूँ - उसको कितना दूर माना जाए -
कितना पास माना जाए, आप ही बताओ? इसमें दूर-पास का भाषा ही नहीं बनता। इसमें इतना
ही कहना बनता है - अस्तित्व को मैं देखा हूँ। अस्तित्व को मैं समझा हूँ। समझ में आ गया तो
दूरी क्या है, और पास क्या है? नहीं समझ में आया - तो दूरी क्या है, पास क्या है? जैसे यदि
मैं आपको समझा नहीं हूँ - तो इसमें पास क्या हुआ, दूर क्या हुआ? हम आप को समझ गए - तब
दूर क्या और पास क्या? समझ दूरी-पास से मुक्त है। एक और दूसरी ईकाई के बीच में दूर-पास
है। ईकाई को ज्ञान विधि से पहचान लिया तो उसके बाद उसके साथ दूरी-पास ख़त्म हो गया।
यह telepathy नहीं तो और क्या है? फार्मूला है यह! ज्ञान विधि से सम्बन्ध रखें तो
telepathy पूरा सच्चाई है। इस तरह जब मानव जब जागृत परम्परा स्थापित कर लेता है, तब
बहुत सारे यंत्रों की भी जरूरत नहीं पड़ती। हमारी इच्छा आप को छू लेता है, आप में वैसा ही
इच्छा साकार हो जाता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## वैदिक विचार की विसंगति, अनुसंधान, और विकल्प

हमारे घर-गाँव में केवल वेद, उपनिषद्, दर्शन, शास्त्र के अलावा कोई ध्वनि मुझे सुनने को नहीं
मिला। इसी oven में मैं भी पका। पलने में जो सुना - तो यही सुना। यदि गर्भ-वास में सुना
हो - तो भी यही सुना। उसके बाद तो यही सुना है। वैदिक विचार से ज्यादा सत्य के पक्ष में
झुलसा हुआ परम्परा और कोई नहीं है। सत्य के पक्ष में झुलसते ही गए। झुलसने का भाषा मैंने ऐसे
प्रयोग किया - हमारे अकेले परिवार में १००० वर्ष से यह किंवदंती है - हर पीढी में १-२
सन्यासी होता ही रहा। सन्यासी के लिए वे लिखे हैं - वैदिक ब्राह्मण हो, शिष्ट परिवार के
हों, वेदान्त संपन्न हों - उनको मोक्ष का अधिकार होना लिखा है। ऐसा मैंने भी सुना। ऐसे
लिखे हुए के आधार पर हमारा परिवार स्वयं को एक श्रोतिय वैदिक परम्परा का मानता रहा।
मेरे परिवार में बड़े भाई तक ऐसी ही स्वीकृति थी। मेरी भी स्वीकृति इसी पक्ष में थी। ऐसी
स्वीकृति मुझ में ३० वर्ष की आयु तक रहा। ३० वर्ष आयु के बाद मैं शोध में लग गया।

### प्रश्न: बाबा, आप जो इसमें कहते हैं आपके गाँव में वेद-ध्वनि ही थी। क्या कभी इस पर कोई वाद-विवाद भी होता था? या केवल ध्वनि ही थी?

सब होता था। संवादों का तो भरमार था। हर दिन शाम के समय एक संवाद होता ही रहा।
३० घर का गाँव - कभी इस घर में, तो कभी उस घर में संवाद होता ही रहा। उसके साथ
संगीत... उसके साथ नृत्य... कोई चीज़ छुटा नहीं था वहाँ... आज तक सबसे ज्यादा जिसका
मान्यता होता है - कोई चीज वहाँ छूटा नहीं था वहाँ। उन सभी चीजों के मूल में वही वेदान्त
ही था। वेदान्त की अन्तिम भाषा है - "ब्रह्म सत्य, जगत मिथ्या"! जगत कहाँ से आया -
पूछने पर कहा - ब्रह्म से आया! सत्य से मिथ्या आ गया! ख़त्म हो गयी बात। यही मेरे प्राण
संकट का कारण हुआ - सत्य से मिथ्या कैसे पैदा होता है? इसको कैसे पचाया जाए? आज के
तर्क-संगत विधि से सोचने वाले मष्तिष्क में इसको कैसे बोध कराया जाए?

१९५० में जब भारत का संविधान तैयार हुआ - तब उसमें मुझे "राष्ट्रीयता" और "राष्ट्रीय
चरित्र" का कोई स्वरुप निकलता नहीं दिखा। तब मैंने एक हज़ार वेद-मूर्तियों को एकत्रित
किया। वेद-मूर्तियों को एकत्रित करना मैन्डकों को एकत्रित करने के बराबर ही है। मैंने उनसे
विनती किया - एक लाइन तो लिख कर दे दो राष्ट्रीयता को ले कर (वैदिक ज्ञान के आधार
पर)। वे लोग एक लाइन लिख कर नहीं दे पाये। फ़िर काहे के लिए ४०-४० वर्ष वेद को पढ़ते
रहते हैं? किस प्रयोजन के लिए? केवल सम्मान पाने के लिए!? सम्मान तो हर लफाडु प्राप्त कर
लेता है!

### प्रश्न: इसका मतलब पूरी वैदिक परम्परा में कभी तर्क जुटा ही नहीं?

वही है! यही पूरी बात nutshell में है। इतनी ही बात है। पाप इतना ही हुआ। उपदेश
विधि से ही सारा बात-चीत, उपदेश विधि से ही सारा संवाद, उपदेश विधि से ही सारा
स्वीकृति! यह हम सुनते ही रहे। अब कुल मिला कर आपने जो trace किया - वही है! तर्क का
प्रयोग नहीं हुआ। तर्क का प्रयोग न होने से शोध समाप्त हो गयी। रूढी रह गयी। अब उसमें
(वैदिक परम्परा को लेकर ) रोने के अलावा क्या चीज है? हम लोग पूरा जिए हैं इसे! इसका
कोई दूसरा रास्ता नहीं है - रोने के अलावा। अब उस जगह से मैंने शुरू किया। इतने हजारों
वर्षों की पुराण बताते हैं - और रोने की जगह में पहुँचते हैं हम। कैसे किया जाए? क्या किया
जाए? कैसे हल निकाला जाए? इस अरण्य में मैं खो गया।

उस समय में मैं हर दिन ८ घंटे काम करके एक हज़ार बजने वाला रुपया प्राप्त करता था। आज के
दिन में उसका कीमत एक लाख रुपया तो होगा। (अपने गुरु की आज्ञा लेकर मैंने समाधि के लिए
फ़िर जाने का निश्चय किया। मेरी पत्नी ने मेरे साथ चलने के लिए अपना मत दिया। मैंने अपनी
श्रीमती से पूछा - यह बजने वाला पैसा जंगल में मिलेगा नहीं। मैं जंगल में कोई कंद-मूल लेने
गया, और मुझे कोई बाघ खा गया - तो तुम क्या करोगी जंगल में मेरे साथ जा कर? वे बोली -
तुम्हारा गणित ठीक नहीं है! तुमको पहले बाघ खायेगा, या मुझको खायेगा - कैसे बताओगे?
कौनसे नक्षत्र से बताओगे? कौनसे विधि से बताओगे? उसके बाद मैंने कहा - अब जो होगा, सो
होगा! माता जी की वह बात ने मुझको वहाँ से यहाँ तक पहुंचाया। माता जी यदि नहीं
होते - मेरा साधना पूरा होता - मैं विश्वास नहीं करता। जबकि शास्त्रों में लिखा है -
गृहस्थ व्यक्ति साधना नहीं कर सकता। उनको समाधि नहीं होगा - यह लिखा है। संन्यास के
बाद ही साधना-समाधि की बात लिखा है। श्रवण-मनन-निधिध्यासन की बात लिखा है,
साधन-चतुष्टय सम्पन्नता के बाद। इसको मैं पढ़ा हूँ। कितना प्राण-संकट के साथ मैं निकला,
कितना भयंकर कीता-पत्थर काँटा के बीच मैं गुजरा - और उसमें से कैसे निकल गए, इस बीच में
यंत्रणा मुझको हुआ नहीं। सबसे भारी ख्याति कहो, उपलब्धि कहो - इस बीच में एक भी क्षण
हम यंत्रणा से ग्रसित नहीं हुए। अभाव-ग्रस्त नहीं हुए। अभाव का पीड़ा हमको नहीं हुआ,
यंत्रणा का अनुभव नहीं हुआ। जबकि कल के लिए चाय की व्यवस्था न रखते हुए जिए हैं। इससे
ज्यादा असंग्रह को क्या बताया जाए?

यहाँ आने से पहले - मुझे विज्ञान विधि से तर्क ठीक है, यह स्वीकृत रहा। और वेद-वेदान्त का
"मोक्ष" शब्द मुझको स्वीकृत रहा। मोक्ष तो होना चाहिए - पर मोक्ष सब कुछ को छोड़ कर
होना चाहिए - यह मेरा स्वीकृति नहीं हुई। विरक्ति छोड बिना हो नहीं सकती।
विरक्ति-विधि बिना साधना हो नहीं सकती। यह तो शास्त्रों में भी लिखा हुआ है। इसी
आधार पर मैंने अपने आप को साधना के लिए setup किया। हर अवस्था में चल के देखा। चलकर
यही हुआ - यंत्रणा हमको पहुँचा नहीं। दो-चार हाथ दूर से ही चला गया। समस्या हमको छुआ
नहीं। संसार का तर्क हमको परास्त नहीं कर पाया। यह सब उपकार नियति-विधि से ही
होती रही। इसके अलावा मैं कहाँ thanks pay करूँ - बताओ?

इस ढंग से चल कर के जो अंत में निकला - उसको मैंने मानव का पुण्य माना। अपनी साधना का
फल मैंने नहीं माना। इसीलिये निर्णय किया - मानव को इसे पकडाया जाए। पकडाने में ही
सारा चक्कर है - पापड बेल रहे हैं! आप सभी जो मेरे साथ इस टेबल पर बैठे हो - आप सभी के
साथ ऐसा ही है। "हमारा विचार" कह कर अपनी बात रखते हो - तो मैं क्या तुमको बताऊँ?
"आपका विचार" क्या हुआ? मानव का विचार यह है! देव-मानव का विचार यह है!
दिव्य-मानव का विचार यह है! पशु-मानव का विचार यह है! राक्षस-मानव का विचार यह
है! इन पाँच विचार शैलियों को पढ़ लो! यदि इच्छा हो तो! नहीं इच्छा हो तो बिल्कुल कृपा
करो! यह जो विचारों को demarcate करने का अधिकार (मुझमें) आया - उसको अद्भुत मानो!
यह चेतना विधि से किया - जीव-चेतना, मानव-चेतना, देव-चेतना, और दिव्य-चेतना के अनुसार
विचार हैं। अब उसमें आप कहते हो - तुम्हारा भाषा कठिन है! कैसे मैं इसका व्याख्या करू, बड़ा
मुश्किल है! केवल आपका सम्मान करने के अलावा हम कुछ कर नहीं पाते हैं।

\- बाबा श्री नागराज शर्मा के साथ संवाद पर आधारित (अमरकंटक, अगस्त २००६)

## अनुभव के बाद अस्तित्व से दूरी शून्य हो जाती है.

व्यापक वस्तु ही जड़ प्रकृति में मूल ऊर्जा के रूप में है। व्यापक ही चैतन्य प्रकृति में ज्ञान के
रूप में है। चैतन्य प्रकृति में जीव-संसार भी है। जीव-संसार में चार विषयों का ज्ञान प्रमाणित
होता है। मानव में चार विषयों के साथ, पाँच संवेदनाओं का भी ज्ञान हुआ। जीव-चेतना की
सीमा में मानव इतना ही कर पाया। इसका प्रमाण है - मनाकार का साकार होना। मनः
स्वस्थता का वीरान रहना। जीव-चेतना में मनः स्वस्थता का खाका भरा नहीं है। वहां कोई
दूब उगा नहीं है। उस मैदान को भरना है, हरा-भरा करना है। यह कैसे होगा? मानव-लक्ष्य
पूरा होने से मनः स्वस्थता प्रमाणित होती है। मनः स्वस्थता जीवन में सुख, शान्ति, संतोष,
और आनंद है। अखंड समाज/राष्ट्र के रूप में समाधान-समृद्धि-अभय-सहस्तित्व है। यदि हम
मानव-लक्ष्य के साथ जीते हैं, प्रमाणित करते हैं - उसमें दूरी क्या है? पास क्या है? दूरी और
पास रासायनिक भौतिक वस्तुओं की सीमा में स्पष्ट होती है। जीवन के साथ जीवन की गति है।
कल्पनाशीलता को यदि आंकलित किया जाए - तो कोई दूरी है ही नहीं। दूरी का कोई मतलब
ही नही है। केवल कल्पना को जोड़ने से यह हुआ। उसके बाद अनुभव जोड़ने से दूरी शुन्य हो गयी।
चारों अवस्थाओं के साथ दूरी शुन्य हो जाता है। शून्य दूरी को हम प्रमाणित कर पाते हैं -
इससे बड़ा प्रमाण क्या होगा?

इसको अच्छी तरह से हृदयंगम करने से फ़िर अध्ययन में आपको कहीं अटकना नहीं है। हम जो लिखे
हैं - वह आपको समझ में आएगा। समझ में आ गया तो निर्णय लेने की ताकत आती है। निर्णय लेने
की ताकत आने के बाद आप कुछ करोगे ही करोगे! निर्णय लेने के बाद क्या बात है? कहाँ रुकेंगे?
नहीं रुक सकते! निर्णय लेने के बाद रुकने की जगह नहीं है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## समाधान

समाधान वह चीज़ है जिसके आने के बाद प्रश्न का कोई मतलब ही नहीं रह जाता।

जहाँ समाधान नहीं है - वहीं प्रश्न है।

गलती में अनेक प्रश्न हैं - हर गलती अपने तरीके की है।

सही में एक ही उत्तर - अनंत प्रश्नों का एक ही उत्तर है।

हर गलती एक प्रश्न-चिन्ह बनता है।

मध्यस्थ-दर्शन एक प्रश्न-मुक्ति अभियान है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## संवाद का मतलब

संवाद का मतलब है - परस्परता में पूर्णता के अर्थ में भाषा को प्रकट करना।

संवाद तर्क नहीं है।

संवाद पूर्णता की ज़रूरत के आधार पर है। पूर्णता के अर्थ में हमको पारंगत होना है या नहीं
होना है? इसके उत्तर में - "होना है" यही आपसे कहना बनता है। "नहीं होना है" - यह
कहना सबके सामने तो नहीं बनता। भले ही व्यक्तिगत रूप में समझदारी से दूर भागते रहे। जब
भागते-भागते थक जाते हैं - तो वापस इस जगह आना ही पड़ता है।

पूर्णता को स्वीकारना ही पड़ता है - यही संवाद का मतलब है। पूर्णता को नकारना बनता
नहीं है। पूर्णता को हम नहीं समझे, हम मनमानी पूर्वक भागते रहे - यह सब हो सकता है।
किंतु यह घोषित करना नहीं बनता की हमको पूर्णता नहीं चाहिए। मनमानी करके सच्चाई से
दूर भागते हैं, तो मानसिक रूप में थकना स्वाभाविक हो जाता है। मानसिक रूप में थकने से ही
जीने में गलतियाँ होती हैं।

### प्रश्न: मानसिक रूप से थक जाने का क्या स्वरूप है?

अपने द्वारा किए गए विश्लेषण से ही निकले प्रश्न-चिन्ह में स्वयं ही फंस जाना। इसको "कुंठा"
नाम भी दिया जा सकता है। कुंठित होना, रास्ता बंद हो जाना, रास्ता ठीक नहीं लगना -
इनमे से किसी मॉडल में हम गलती करने के रास्ते में आ जाते हैं। अपने ग़लत विश्लेषण को छोड़ कर
के स्वयं में सहीपन की प्यास को पहचानना ही सहअस्तित्ववाद के लिए जुड़ने का तरीका है। इस
प्यास को हरेक व्यक्ति बुझाना चाहता ही है। सकारात्मक बात के लिए हर व्यक्ति के पास में
जगह बनी हुई है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## ज्ञान की बात

### प्रश्न: मध्यस्थ-दर्शन के पहले भी ज्ञान की बात होती रही है, पर वह स्पष्ट क्यों नहीं हुआ?

उत्तर: इसलिए क्योंकि विगत में ज्ञान को मूल में ईश्वर या ब्रह्म का ही स्वरुप माना था।
यह ग़लत हो गया। यद्यपि सूक्ष्मतम रूप में यदि विश्लेषण करें- तो तथ्य यह निकलता है की
व्यापक वस्तु ही साम्य ऊर्जा है। मध्यस्थ-दर्शन से यह निकला - "साम्य ऊर्जा ही ज्ञान के
रूप में मानव परम्परा में प्रमाणित होता है।" साम्य ऊर्जा सम्पन्नता जड़ प्रकृति में भी है,
चैतन्य प्रकृति में भी है। चैतन्य प्रकृति में से मानव एक ईकाई है। मानव में इन्द्रियगोचर और
ज्ञान-गोचर बात प्रमाणित होती है। ज्ञान की रोशनी में जो समझ आता है - वह ज्ञान
व्यापक वस्तु ही है। यह मैंने प्रतिपादित किया है।

### प्रश्न: ज्ञान का दृष्टा कौन है?

उत्तर: जीवन। जीवन - जो एक गठन-पूर्ण परमाणु है, वही ज्ञान का दृष्टा है।
विगत में कहा - ईश्वर ही दृष्टा है। वह ग़लत हो गया।

विगत में जो ईश्वर या ब्रह्म को ज्ञान कहा - वह ग़लत नहीं है। लेकिन जो यह कहा -
"ब्रह्म से ही जीव जगत पैदा हुआ!" - वह ग़लत हो गया। इस तरह गुड गोबर में घुल गया! मैं
इसको अच्छी तरह से देखा हूँ। सारा प्रयास, इतने अच्छे लोगों का प्रयास गुड-गोबर हो गया।

ज्ञान जो व्यापक रूप में रहता है - हर जगह में वह एक ही है। इसी लिए ज्ञान व्यापक है।
इसी लिए हर जीवन में जीवन-ज्ञान एक ही है। सह-अस्तित्व दर्शन ज्ञान हर जीवन में एक ही
है। मानवीयता पूर्ण आचरण ज्ञान हर जीवन में एक ही है। इस तरह यह साम्य हो गया! यह
साम्य-ज्ञान मानव-परम्परा में प्रमाणित होता है।

जबकि विगत में बताया था - ज्ञान अव्यक्त है, अनिर्वचनीय है। जबकि मैं कह रहा हूँ - ज्ञान
प्रमाणित होता है। ज्ञान वचनीय भी है। ज्ञान व्यक्त भी है। विगत में कहा हुआ बात इस
तरह निरर्थक हो गया न? दूसरी भाषा में इसे कहें तो - "झूठ बोल दिया!" चाहे इस झूठ को
सही मान करके क्यों न बोले हों! इस झूठ से मेरे जैसे कितने लोग आहत हुए, इसका कोई संख्या
नहीं है। जबकि मैं कैसे न कैसे बच गया। मेरा इस तरह बच जाना और मध्यस्थ-दर्शन का अनुसंधान
सफल हो जाना इस तरह मानव-परम्परा के लिए देन स्वरुप में हो गयी। यह देन स्वरुप में तभी
है - जब मानव परम्परा इसको स्वीकारता है।

मेरा जो प्रयास है - वह नगण्य है। मैं इसको अच्छी तरह से estimate कर पा रहा हूँ। मैंने
कोई बहुत भारी साहस किया हो - ऐसा मुझको तो लगता नहीं है। सामान्य रूप में ठीक है -
कुछ किया! कुछ करने से यह प्रतीक्षा ही नहीं था - यह हो जायेगा! इसको क्या कहें?

अनुभव है इतनी से गोली - पर देखो यह सारे अस्तित्व को ढकता है। सारे अस्तित्व को छूता
है। सारे अस्तित्व का परीक्षण करता है। सारे समाधान को पाता है। मानव परम्परा में ज्ञान
को प्रमाणित करता है। अनुभव एक सूक्ष्मतम गोली - वह खुलता है तो कहीं तक खुलता ही चला
जाता है। अनुभव की महिमा यही है। कितना भी विशाल तक ले जाओ - और विशालता के लिए
material शेष रहता ही है। यहाँ ज्ञान अंत हो गया - वह जगह मिलता ही नहीं है। हर
जगह में ऐसा लगता है - इससे आगे भी ज्ञान की रोशनी पहुँचती है। यही अनुभव का महिमा है।
उत्साहित होने के लिए यह एक बहुत भारी बात है न? हर व्यक्ति को इसकी ज़रूरत महसूस होने
के लिए यह एक बहुत ही प्रभावशाली तथ्य है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## समझदारी का प्रमाण

किसी आयु के बाद हर व्यक्ति अपने आप को समझदार माना ही रहता है। हर मनुष्य अपने ढंग से
अपने को समझदार मानता है। जैसे कोई कहता है - "मैं समझदार हूँ, इसका प्रमाण है - मेरे
पास पैसा है "। दूसरा कहता है - "मैं समझदार हूँ, इसका प्रमाण है - मैं इस पद पर हूँ।"
तीसरा कहता है - "मैं समझदार हूँ, इसका प्रमाण है - मैं बहुत बलशाली हूँ।" चौथा कहता
है - "मैं समझदार हूँ, इसका प्रमाण है - मैं बहुत रूपवान हूँ।" जबकि ज्यादा पैसा, ऊंचा पद,
या खूब हट्टा-कट्टा होना, या देखने में सुंदर होना - समझदारी का प्रमाण नहीं है। किसी के
पास ज्यादा पैसा हो, वह ज्यादा सुलझा हुआ हो - ऐसा कोई नियम नहीं है। कम पैसा हो,
वह ज्यादा सुलझा हो - ऐसा भी कोई नियम नहीं है। वैसा ही पद, बल, और रूप के साथ भी
है।

मध्यस्थ-दर्शन से निकला : - समझदारी का प्रमाण है - न्याय पूर्वक जी पाना, धर्म पूर्वक
जी पाना, और सत्य पूर्वक जी पाना।

न्याय, धर्म, और सत्य को समझना अध्ययन है। न्याय, धर्म, और सत्य को प्रमाणित करना
समझदारी है।

प्रमाणित करने की इच्छा ही न हो - तो अध्ययन कोई क्यों करेगा? अनुभव-प्रमाण की प्रेरणा
से ही अध्ययन होता है। प्रमाणित करने की इच्छा से ही अध्ययन होता है।

यथास्थिति को बनाए रखने के लिए, और अध्ययन न करने के लिए जितने हमारे सर में बाल हैं,
उतने बहाने हैं। किसी आयु के बाद मनुष्य के बाद सच्चाई से दूर भागने के अनगिनत बहाने बन
जाते हैं। साथ ही, किसी आयु के बाद अपने संस्कार-वश ही सच्चाई को शोध करने की भी कुछ
लोगों में इच्छा रहती है। वह जो भाग है - उसी के साथ मैं और आप जुड़ रहे हैं। सच्चाई को
शोध करने की इच्छा वाले लोग ही मेरे पास आते हैं। नहीं तो कोई आता नहीं है।

फ़िर सत्य के शोध के पक्ष में हमारी चर्चा में निकला - सत्य को शोधा नहीं जाता। सत्य को
समझा जाता है। शोधा जाता है - बेवकूफी को। बेवकूफी को छान कर अलग कर दिया जाता है।
सत्य को समझा जाता है। सह-अस्तित्व स्वरूपी सत्य हमको सभी को प्राप्त है। प्राप्त वस्तु
को क्या शोधा जाए? अभी तक की आवाज था - "सत्य को खोजेंगे!" अब यह आया - सत्य हमको
प्राप्त है, उसका हमको अनुभव करना है। व्यापक वस्तु और एक-एक वस्तु साथ-साथ हैं , यह
अनुभव में आना।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## भ्रम का कार्य-रूप है भय और प्रलोभन

भ्रम में जीता हुआ आदमी अपने सुखी होने का कोई प्रमाण प्रस्तुत नहीं कर पाता है। इसलिए
ऐसे आदमी का जड़ ही हिला रहता है। कितना भी कोई पैसे वाला हो, ऊंचे पद पर हो,
बलशाली हो - भ्रमित आदमी अपने सुखी होने का प्रमाण प्रस्तुत नहीं कर पाता। यही कारण
है - जागृति के प्रमाण के सामने आने पर भ्रम में जीते हुए आदमी को लगता है, जैसे उसकी जड़
ही उखड गयी हो!

भ्रम से बनी हुई जितनी भी स्वीकृतियां हैं - वे भय और प्रलोभन के रूप में ही हैं। भ्रम का
कार्य-रूप है - भय और प्रलोभन। भ्रमित अवस्था में आप कुछ भी करें - उसके मूल में भय और
प्रलोभन ही है। नौकरी और व्यापार के मूल में भय और प्रलोभन की जड़ है या नहीं? भय और
प्रलोभन को छोड़ कर न नौकरी किया जा सकता है, न व्यापार किया जा सकता है। "हमको
दाना-पानी मिलेगा या नहीं, हम भूखे तो नहीं मर जायेंगे?", "हमको लोग इतना मान देते
हैं - वह नहीं रहेगा तो हम क्या करेंगे?" - इन्ही सब भय के मारे हम व्यापार करते हैं, या
नौकरी करते हैं। चाहे कैसी भी नौकरी हो - उसका यही हाल है। चाहे कैसा भी व्यापार
हो - उसका यही हाल है। यही विवशता है। विवशता मानव को स्वीकार नहीं है। इसीलिये
भय और प्रलोभन की जड़ हिलती रहती है।

भय और प्रलोभन का कोई सार्वभौम मापदंड नहीं बन पाता। नौकरी और व्यापार का इसीलिये
कोई universal standard बन नहीं पाता है। उसका स्वरुप बदलता ही रहता है। आज जिस
प्रलोभन से नौकरी करते हैं, कल उससे काम नहीं चलता। नौकरी और व्यापार के अनिश्चित और
परिवर्तनशील लक्ष्य होते हैं। कोई उन परिवर्तनशील और अनिश्चित लक्ष्यों तक पहुँच गया हो,
और सुखी होने का प्रमाण प्रस्तुत कर दिया हो - ऐसा न हुआ है, न आगे होने की संभावना है।

मध्यस्थ-दर्शन से निकला - जागृति का सार्वभौम मापदंड है समाधान और समृद्धि। यह निश्चित
लक्ष्य है। यह हर किसी को मिल सकता है। निश्चित लक्ष्य के लिए जब हम सही दिशा में
प्रयास करें - तो वह सफलता तक पहुंचेगा ही।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## संयम काल में अध्ययन

### प्रश्न: समाधि के बाद संयम में आपने गठन-पूर्णता, क्रिया-पूर्णता, और आचरण-पूर्णता को कैसे अध्ययन कर लिया?

उत्तर: आपको मुझसे यह सूचना के रूप में बात मिली है कि मैं साधना, समाधि, संयम विधि से
मध्यस्थ-दर्शन की पूरी बात को पाया हूँ। उससे आप यह कह रहे हैं - संयम काल में मैंने
गठन-पूर्णता, क्रिया-पूर्णता, आचरण-पूर्णता को कैसे अध्ययन कर लिया, जिसका परम्परा में
कोई जिक्र नहीं था। आपका यह जिज्ञासा पूरा होना चाहिए - यह मेरा शुभ-कामना है।

मेरे पास पहले से यह कोई विचार नहीं था कि मैं यह अध्ययन करूंगा। पहला मुद्दा यह है। संयम
करने से पहले मेरे पास अध्ययन का कोई syllabus नहीं था। उससे पहले समाधि में मैंने अपने
आशा, विचार, और इच्छा को चुप होते देखा था। ऐसे स्थिति में - दिन में १२-१८ घंटे तक मैं
ज्ञान होने का इन्तेज़ार में रहता था। समाधि में ज्ञान हुआ नहीं। अब क्या किया जाए?
समाधि में ज्ञान नहीं होता - इसका अपने साथी, सहयोगी, और मित्रों को message देना
है। पतंजलि योग-सूत्र में लिखा है - यदि संयम सफल होता है, तो समाधि होने की गवाही हो
जाती है। उसके आधार पर संयम करने के लिए मैंने अपने मन को तैयार किया।

संयम के बारे में शास्त्रों में जो लिखा था - वह सिद्धि मात्र को प्राप्त करने के लिए है,
ऐसी मेरी स्वीकृति हुई। सिद्धियाँ तो संसार को बुद्धू बनाने वालों को चाहिए। मुझे सिद्धि
नहीं चाहिए - यह मैंने स्वीकारा। शास्त्रों में लिखा था - धारणा , ध्यान, और समाधि इन
तीनो को जब हम इस क्रम में एकत्र करते हैं तो संयम होता है। मुझ में यह अन्तः-प्रेरणा हुई
कि इस formula को उलटाया जाए। वैसा करने से शायद कुछ निकले - जो इससे भिन्न होगा।
क्या भिन्न होगा - वही उसकी गवाही होगी। इस तरह मैंने समाधि, ध्यान, धारणा - इस
क्रम में इन स्थितियों को एकत्र करने का निर्णय किया। स्वयं पर विश्वास और दृढ़ता करने की
प्रवृत्ति मुझ में पहले से ही थी।

मैं पहले धारणा, ध्यान, और समाधि की भूमियों से गुजरा ही था - इसलिए इन स्थितयों को
एकत्र करने में मुझको कोई मुश्किल नहीं हुई। न ही इसमें कोई ज्यादा समय लगा। इस तरह मैं
अपने चित्त और वृत्ति को लगाने में तत्पर हुआ। कुछ चार महीने के बाद - मैं बहुत सारी
ध्वनियां सुनने लगा - कई ऐसी ध्वनियां जो मैं पहले सुना नहीं था। मैंने सोचा - मुझे कर्ण-नाद
तो नहीं हो गया है? लेकिन संयम के समय के बाद ऐसी कोई ध्वनियां होती नहीं रही। यह
क्या है? - यह आगे पता चलेगा, यह सोच कर आगे चले। कुछ समय के बाद वे ध्वनियां शांत हो
गयी। शांत हो गया - एक दम। शांत होने के स्थिति में वैसा ही था - जैसे गहरे पानी में डूबने
पर आँखे खोलने पर सूरज, पानी, और आंखों के बीच जैसा दिखता है - वैसी ही स्थिति में मैं संयम
में स्थित हो गया।

फ़िर धीरे-धीरे प्रकृति अपने आप उभड-उभड कर सामने आने लगी। धरती अपने स्वरुप में आयी।
वनस्पतियाँ अपने स्वरुप में आयी। जीव संसार अपने स्वरुप में आया। मनुष्य संसार अपने स्वरुप में
आया। ऐसा होने लगा। पहले धरती आयी। फ़िर ऐसी अनंत धरतियां। यह कोई महीने भर चला
होगा। जैसे सिनेमा में देखते हैं - वैसे मुझको संसार दीखता रहा। इसके आगे चलने पर - एक
चट्टान - फ़िर उसके detail में जाने पर, जैसे चूना पिघलता है, वह पिघला। और पिघल कर के
फैला - और फ़ैल करके फैलते-फैलते उस जगह में आ गया, जहाँ वह हर भाग स्वचालित स्थिति में
था। ऐसा मैंने परमाणु को देखा, पता लगाया।

इस तरह से कई चीजें पिघल पिघल कर मूल रूप में परमाणु के रूप में होने को मैंने देखा है। कुछ
वस्तुओं के नाम मैं जानता हूँ, कुछ के नाम भी मैं नहीं जानता। ऐसे चीजों को पिघल कर
स्वचालित स्वरुप में detail में मैं पहचाना। "यही परमाणु है।" - यह मैंने cognate किया।
इस परमाणु को चलाने वाला कोई नहीं है - यह पहचाना। अनेक प्रजाति के परमाणुओं को
व्यापक वस्तु में डूबा हुआ, भीगा हुआ, और घिरे हुए स्वरुप में देखा।

उसके बाद प्राण-कोशा के स्वरुप में देखा। प्राण-कोशा के मूल रूप में यौगिक क्रिया के स्वरुप में
अपने सम्मुख में आते हुए चित्र के रूप में देखता रहा। इसमें मुझे बहुत खुश-हाली होती रही। इस
तरह हर वस्तु का detail में अध्ययन होता है, इसके अलावा पढने को चाहिए ही क्या? यही
पढने की वस्तु रही। ऐसा पढ़ते-पढ़ते मनुष्य आ गया। मनुष्य में प्राण-कोशा से रचित शरीर।
प्राण-कोशा पहले स्पष्ट हुए - प्राण-कोशा कैसे बनते हैं। प्राण-कोशा के मूल में प्राण-सूत्र,
प्राण-सूत्र के मूल में पुष्टि-तत्व और रचना-तत्व। पुष्टि-तत्व को आप लोग protein कहते हो।
रचना-तत्व को आप लोग harmone कहते हो। आप लोग वह भाषा जानते हैं - उस वस्तु को
जानते नहीं हैं। वस्तु को मैं जानता हूँ। आप पुष्टि-तत्व को जानते नहीं हैं - पुष्टि-तत्व का
नाम जानते हैं। वह पुष्टि-तत्व वस्तु के रूप में क्या है - वह आप नहीं जानते - उसको मैं जानता
हूँ। उसी प्रकार प्राण-कोशा और प्राण-सूत्रों से रचना। प्राण-सूत्रों का नाम आप जानते हैं -
वह प्राण-सूत्र किस वस्तु से कैसे बना है, उसको मैं देखा हूँ। रचना-तत्व और पुष्टि-तत्व
निश्चित अनुपात में एक दूसरे से जुड़ जाते हैं - वैसे ही जैसे दो परमाणु-अंश एक दूसरे को पहचान
करके साथ हो जाते हैं। जुड़ते हुए देखा है मैंने! जुड़ करके प्राण-सूत्र होते हुए देखा है!
प्राण-सूत्र बन कर जल में निमग्न रहता हुआ देखा है। रसायन-जल में निमग्न रहते हुए - उनमें
श्वास लेने और छोड़ने की क्रिया की शुरुआत होते हुए देखा है! इससे ज्यादा क्या detail में
देखना है? देखना है? मुझको पहले से यह सब देखने की इच्छा थी - ऐसा कुछ नहीं था। अपने आप
से यह सब देखने को मिला।

प्राण-सूत्रों में जब श्वसन और प्रश्वसन की प्रक्रिया शुरू होती थी - तो उनमें एक खुशहाली
दिखाई देती थी। उस खुश-हाली के साथ उनमें एक रचना विधि उभर के आ जाती थी। उस रचना
में वे संलग्न हो जाते थे। उसके बाद बीज-वृक्ष न्याय विधि से उनकी परम्परा बनी। उसकी
खुश-हाली से दूसरी रचना-विधि निकली। दूसरी रचना किए। वह फ़िर परम्परा हुआ - बीज
वृक्ष विधि से। इस ढंग से अनेक रचनाएँ प्राण-सूत्रों से हुई।

रसायन तत्वों के मूल में गए - तो उनके मूल में है "जल"। किसी भी धरती पर पहला यौगिक
वस्तु जल ही है। जल धरती पर ही टिकता है। घरती से मिल कर जल अम्ल और क्षार ग्रहण कर
लेता है। किसी निश्चित अनुपात में अम्ल और क्षार मिल कर पुष्टि-तत्व होता है। किसी
निश्चित अनुपात में मिल कर वे रचना-तत्व होते हैं। इसको देखा। इस तरह प्राण-सूत्रों का
बनना देखा। प्राण-सूत्रों से रचनाएँ होते देखा।

संयम काल में कुछ कुछ जगह पर मैंने संस्कृत लिपि में लिखा हुआ भी देखा। यह सब बात देखने पर
मुझे विशवास हुआ - यह संयम तो पढने की चीज है! इसको आगे बढाए - चारों अवस्थाएं जब
स्पष्ट हो गयी, यह फ़िर दोहराने लगा।

पहले एक वर्ष मैं इन्तेज़ार ही करता रहा। फ़िर २-३ महीने ध्वनियों की बात रही, उसके बाद
समाधि के आकार में आने में कुछ समय लगा, उसके बाद ध्यान की जगह में मैं जैसे ही पहुँचा - यह
सब "तांडव" होने लगा! पूरा जड़ और चैतन्य प्रकृति व्यापक वस्तु में अपने आप को किस तरह से
निरंतर पाया है। दूसरे - योग संयोग कैसे प्रकट हुआ है।

एक दिन मैं संयम में देखता हूँ - परमाणुएं अपने आप एक लाइन में लग गए। एक, दो, तीन, चार,
उन्हें मैं गिन सकता था। कुछ संख्या के बाद परमाणुओं का अजीर्ण होना मिला। जो परमाणु अपने
में से कुछ परमाणु-अंशों को बहिर्गत करना चाह रहे हैं - उनको मैंने अजीर्ण नाम दिया। उससे
पहले कुछ परमाणुओं को भूखे परमाणुओं के रूप में देखा। वे परमाणु अपने में कुछ और परमाणु-अंशों को
समा लेना चाह रहे हैं। इन दोनों तरह के परमाणुओं के मध्य में मैं एक ऐसे परमाणु को भी देखा -
जो अपने एक आकार में घूम रहा है। जबकि बाकी सब परमाणु अपनी जगह में बैठे हैं। जब उस
परमाणु को एक जगह में स्थिर होते हुए देखा - तब पता लगा इसकी गठन-तृप्ति हो गयी है।
इस तृप्त परमाणु को गठन-पूर्ण परमाणु नाम दिया।

### प्रश्न: क्या आपने संक्रमण होते हुए भी देखा?

नहीं। संक्रमण की कोई अवधि नहीं होती - इसलिए वह नहीं देखा। समय विहीनता का दर्शन
नहीं होता। समय-विहीनता का मात्र अनुभव होता है। कतार में भूखे, अजीर्ण, और तृप्त
परमाणु हैं - उनको देखा। लेकिन संक्रमण होते हुए नहीं देखा। संक्रमण हो गया है - यह अपना
capacity लगता ही है, interpret करने में। वैसे ही - जैसे किसी क्रिया को नाम देने में
हमारा capacity लगता है। तृप्त परमाणु अपने गठन में पूर्ण हो गया - तभी यह अपने आकार
को बनाए रखा। गठन-पूर्ण परमाणु अनु-बंधन और भार-बंधन दोनों से मुक्त हो गया - और
आशा-बंधन से युक्त हो गया। आशा-बंधन के आधार पर यह अपना पुंज-आकार बनाया। उस आकार
की शरीर-रचना सह-अस्तित्व में प्रकटन विधि से उपलब्ध रही - जिसको चलाने के लिए
प्रवृत्ति।

जीवन-परमाणु को पहले मैंने पुन्जाकर स्वरुप में देखा। उसके बाद धीरे-धीरे वह परमाणु के रूप में
सम्मुख हुआ। उसमें मैंने देखा - मध्य में एक ही अंश है। यह देखने के लिए परमाणु कितना magnify
हुआ होगा - यह मैं नहीं कह सकता। पर मैं परमाणु-अंशों को गिन सकता था। हर बात को मैं
समझ सकता था। मध्य में एक अंश, पहले परिवेश में २, दूसरे में ८, फ़िर १८, फ़िर ३२ - इस
तरह ६१ परमाणु-अंशों को मैंने जीवन-परमाणु में देखा।

इन ६१ परमाणु-अंशों में परावर्तन और प्रत्यावर्तन दोनों हैं। परावर्तन में प्रकाशन करना
बनता है। प्रत्यावर्तन में स्वीकार करना बनता है। इस तरह जीवन में ६१ परावर्तन और ६१
ही प्रत्यावर्तन में क्रियाएं हैं। इन कुल १२२ क्रियाओं को मैंने मानव-संचेत्नावादी मनोविज्ञान
में स्पष्ट किया है। संयम काल में जीवन की क्रियाओं को गिनने का काम मैंने किया।

### प्रश्न: इस सब में कितना समय लगा?

संयम काल में अध्ययन करने में मुझे ५ वर्ष लगे। जब तक मैंने यह नहीं माना कि मेरा अध्ययन पूरा
हो गया है - इस दृश्य की पुनरावृत्ति होती रही। इससे मैंने माना कि नियति स्वयं
प्रकटनशील है। इसमें कोई रहस्य नहीं है। अस्तित्व कोई रहस्य नहीं है - मैं यहाँ आ गया। यह
स्वयं में विश्वास होने पर कि मेरा अध्ययन पूरा हुआ - फ़िर पहले जैसे ही अनेक धरतियां, जलता
हुआ सूरज जैसा प्रतिबिंबित होता रहा। कई धरतियों को मैं देखते रहा। इन धरतियों में से कई
में चारों अवस्थाओं को स्थापित भी देखा। स्थूल से स्थूल और सूक्ष्म से सूक्ष्म सब कुछ देखने के पर
मैंने निर्णय किया - यही अस्तित्व है। यही व्यापक में संपृक्त प्रकृति है। इस बात में जब मुझको
पूरा विश्वास हुआ - उसके बाद मैंने संयम को बंद किया।

### प्रश्न: आपको जैसा अस्तित्व अध्ययन हुआ - क्या हमको भी वैसा ही अध्ययन होगा?

भाषा से वांग्मय के रूप में जो मैंने प्रस्तुत किया है - उसके अर्थ में जाओगे तो आपको वही
मिलेगा। आपके पास उसके लिए agency है - कल्पनाशीलता। कल्पनाशीलता आपके पास agency
है - अर्थ तक पहुँचने के लिए। अर्थ अस्तित्व में है। भाषा से जो मैंने कहा है - उसका अर्थ
अस्तित्व में है।

मुझे यह पता लगा - मानव जीवन और शरीर के संयुक्त रूप में है। जागृति जीवन द्वारा दसों
क्रियाएं व्यक्त करने के रूप में हैं। १० क्रियाओं के detail में १२२ आचरण हैं - ६१ परावर्तन
में, ६१ प्रत्यावर्तन में। इनको गिनने के बाद मुझको तृप्ति हुई कि संयम जो मैंने किया था, वह
सार्थक हुआ। संयम सार्थक होने के बाद प्रयास ख़त्म हो गया।

इससे यह निकल गया - (१) भ्रम-मुक्ति ही मोक्ष है। (२) अस्तित्व में परिवर्तन है -
उत्पत्ति नहीं है।

तृप्त परमाणु को मैंने पुंज-आकार में होता हुआ देखा। कभी घोडे, कभी गधे, कभी बकरी, तो कभी
मानव के आकार में। कई प्रकार से यह दीखता रहा - यह महीनो तक चला। उसके बाद
पुन्जाकार के मूल में परमाणु अपने में स्थिर हुआ - वह भी बाकी भूखे और अजीर्ण परमाणुओं की
कतार में जैसे देखा था, वैसे ही एक परमाणु ही है। उसमें चार परिवेश और एक मध्य में अंश देखा।
यह मुझ को समझ में आ गया : यह एक विशेष परमाणु है - जिसमें तृप्ति है। जब उसकी पूरी
क्रियाएं मेरी गिनती में आ गयी - यह पता लगा उसमें परावर्तन और प्रत्यावर्तन दोनों है।
जब ६१ प्रकार के परावर्तन और प्रत्यावर्तन का अध्ययन मेरा पूरा हो गया तो मैंने माना
मेरा जीवन का अध्ययन पूरा हो गया।

विगत में कहा था - ब्रह्म से जीव-जगत पैदा हुआ। जीव के ह्रदय में ब्रह्म बैठा हुआ है - यह
लिखा था। यह सब झूठ निकल गया। इसके विपरीत मैंने पाया - जीवन एक गठंपूर्ण परमाणु है,
जो शरीर को चलाता है। मनुष्य शरीर के साथ एक विशेषता देखी - जीवन की कल्पनाशीलता
और कर्म-स्वतंत्रता को इसके साथ दूर दूर तक फैलता देखा। यहाँ तक मैंने देख लिया।

समाधि से बाहर निकलने पर मैं जीवन से सम्बंधित बात को मैं अपने में अध्ययन करता ही रहा।
होते-होते पता चला - जीवन ही भ्रम-वश बंधन में पीड़ित होता है। जीवन ही जागृत हो कर
बंधन से मुक्त हो जाता है। भ्रमित होने से बंधन। भ्रम-मुक्त होने से जागृति। भ्रम
अति-व्याप्ति, अनाव्याप्ति, और अव्याप्ति दोष है। फ़िर भाषा से तो मेरे पास पहले से थोड़ा
था ही - उसके साथ परिभाषा के साथ मैं समृद्ध हुआ। धीरे धीरे इस बात को मैं दूसरों को
बताने में सफल हुआ।

### प्रश्न: व्यापक वस्तु के पारगामी और पारदर्शी होने का आपने कैसे अनुभव किया?

जड़ और चैतन्य व्यापक वस्तु से घिरा है - यह मैंने देखा। डूबा हुआ है - यह देखा। भीगा हुआ
है - यह देखा। भीगा हुआ से पारगामियता स्पष्ट हुई। डूबा हुआ है - यह क्रियाशीलता के रूप
में पहचाना। एक दूसरे का परस्परता में प्रतिबिम्बन है - इससे पारदर्शिता समझ में आ गयी।
प्रतिबिम्बन विधि से ही इकाइयों की परस्परता में पहचान है। ४-५ वर्ष में यह बात कितनी
ही बार दोहराया होगा - जब तक मैं तृप्त नहीं हो गया, तब तक यह repetition होता
रहा। जो मैं साधना किया था - वही इस बात को बनाए रखा ऐसा मैं मानता हूँ।

इस तरह - समाधि होता है, संयम होता है - ये बात attest हुई। योग, आगम तंत्र उपासना
विधि से जो समाधि की तरफ़ जो इशारा किया है, वह ग़लत नहीं है। समाधि में ज्ञान होता
है, जो लिखा - वह ग़लत है!

सम्पूर्ण अस्तित्व क्यों है, कैसा है - यह समझ में आना - इसको मैंने ज्ञान माना।

जीवन क्यों है, कैसा है - यह समझ में आना - इसको मैंने ज्ञान माना।

मानवीयता पूर्ण आचरण क्यों है, कैसा है - यह समझ में आना - इसको मैंने ज्ञान माना।

### प्रश्न: क्या संयम काल में आपकी कोई पूर्व स्मृतियाँ भी कार्य-रत थी?

उत्तर: नहीं। समाधि में उनका निरोध हुआ, उसके बाद ध्यान, उसके बाद धारणा। इस तरह
संयम काल में मेरी कोई पूर्व-स्मृतियाँ कार्य रत नहीं थी।

### प्रश्न: अस्तित्व कैसा है?

उत्तर: अस्तित्व सत्ता में संपृक्त जड़-चैतन्य प्रकृति के रूप में है। जड़ प्रकृति रसायन-प्रक्रिया
द्वारा बाकी तीनो अवस्थाओं को प्रकटित करता है। मूलतः पदार्थ-अवस्था से ही सारा रचना
है। वही पदार्थ-अवस्था से ही परमाणु में विकास। पदार्थ-अवस्था ही है परमाणु।
पदार्थ-अवस्था के परमाणु ही विकास-क्रम में भूखे और अजीर्ण - और विकसित अवस्था में उनको
तृप्त या गठन-पूर्ण परमाणु नाम दिया है।

### प्रश्न: शरीर में जीवन कैसे काम करता है?

उत्तर: जीवन द्वारा शरीर को चलाने के लिए मेधस-तंत्र समृद्ध होने की ज़रूरत है। मेधस-तंत्र
समृद्ध हुए बिना जीवन द्वारा शरीर को जीवंत बनाना बनता नहीं है। शरीर और जीवन के
बीच मेधस-तंत्र एक battery है। जीवन पहले इस battery को चार्ज करता है। मेधस तंत्र को
प्रभावित करने से पूरा मेधस-तंत्र चार्ज हो जाता है। तो शरीर जीवंत दीखता है। शरीर एक
प्राण-कोशाओं से बना ताना-बाना है। हर प्राण-कोषा सत्ता में भीगा है। दो प्राण-कोशों के
बीच की रिक्त-स्थली में से जीवन travel करता रहता है। गर्भावस्था में horizontal विधि
से travel करता है, और उस तरह शिशु को जीवंत बनाता है। शिशु के बाहर आने पर जीवन
horizontal और vertical दोनों विधियों से घूमता है। दोनों विधियों से संचार को
स्थापित करके प्राण-कोशाओं के बीच के रंध्रों में से घूमता रहता है। उसकी स्पीड की कोई
गणना नहीं की जा सकती। अक्षय-गति के रूप में यह पुन्जाकार है। उसकी गति के आगे संख्या
defeat हो जाती है। किसी भी विधि से जीवन की स्पीड का संख्याकरण नहीं किया जा
सकता।

### प्रश्न: अस्तित्व क्यों है? अस्तित्व का प्रयोजन क्या है?

उत्तर: अस्तित्व का लक्ष्य है - सह-अस्तित्व में मानव द्वारा ज्ञान-अवस्था में प्रमाणित
होना। इसी लक्ष्य या प्रयोजन के लिए अस्तित्व है। दूसरे शब्दों में - यही अस्तित्व का
प्रयोजन है। इसी लक्ष्य या प्रयोजन के लिए अस्तित्व में स्वयं-स्फूर्त प्रकटन विधि है।
ज्ञान-अवस्था के प्रमाणित होने के लक्ष्य से ही सह-अस्तित्व विधि से अस्तित्व में प्रकटन है।
अस्तित्व में प्रकटन है - पदार्थ-अवस्था, प्राण-अवस्था, जीव-अवस्था, और अंत में
ज्ञान-अवस्था। ज्ञान-अवस्था में सह-अस्तित्व का परम प्रमाण प्रस्तुत होता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## अध्ययन की विधि

प्रश्न: हम जो अनुभवगामी विधि से अध्ययन कर रहे हैं, क्या हमको वही समझ में आएगा जो
आपको आया है?

उत्तर: मेरे सम्मुख जो प्रकृति प्रस्तुत हुई थी, वही आपके लिए अध्ययन पूर्वक प्राप्त होने वाले
साक्षात्कार में होता है। मैं जो आपके सम्मुख प्रस्तुत हो रहा हूँ, मैं एक प्रकृति का अंश ही तो
हूँ। आप भी प्रकृति का, प्रकृति से ही अध्ययन कर रहे हैं। साधना-समाधि-संयम पूर्वक मेरी
अर्हता बन गयी - जिससे प्रकृति मेरे सम्मुख अध्ययन के लिए प्रस्तुत हो गयी। अब आप के सामने
भी वही अध्ययन करने की सम्भावना है।

## प्रश्न: अनुभवगामी विधि में अध्ययन विधि क्या है ?

उत्तर: परिभाषा से आप शब्द के अर्थ को अपनी कल्पना में लाते हैं। परिभाषा आपकी
कल्पनाशीलता के लिए रास्ता है । उस कल्पना के आधार पर अस्तित्व में वस्तु को आप पहचानने
जाते हैं। आपकी कल्पनाशीलता वस्तु को छू सकता है। वस्तु को जीवन ही समझता है। जीवन
समझता है - तो वह साक्षात्कार ही होता है। अस्तित्व में वस्तु को पहचानने पर वस्तु
साक्षात्कार हुआ। वस्तु के रूप में वस्तु साक्षात्कार होता है - शब्द के रूप में नहीं होता है।
ऐसे साक्षात्कार होने पर वह बोध और संकल्प में जा कर अनुभव मूलक विधि से पुनः प्रमाण बोध
में आ जाता है। प्रमाण-बोध में आ जाने से निश्चयन हो जाता है - कि यह वस्तु ऐसे ही है।

अध्ययन की शुरुआत सह-अस्तित्व से करना सही है। सह-अस्तित्व में ही जीवन है, रासायनिक
भौतिक क्रिया है। सह-अस्तित्व साक्षात्कार होना, फ़िर उसमें जीवन साक्षात्कार होना,
जीवन साक्षात्कार होने के बाद अजीर्ण और भूखे परमाणु साक्षात्कार होना। साक्षात्कार तक
ही आप की लगन की ज़रूरत है। साक्षात्कार होने के बाद बोध और अनुभव में टाइम नहीं लगता।
वह तत्काल होता है। देरी उसके के लिए तैय्यारी में लगता है।

अर्हता के बिना कोई चीज प्रमाणित नहीं होता। सत्य को समझने की अर्हता, और सत्य को
प्रमाणित करने की अर्हता अध्ययन से ही आती है। सभी वस्तुओं को अस्तित्व में पहचानना
अध्ययन है - जो एक क्रमिक विधि है, जिसमें समय लगता है । अध्ययन साक्षात्कार तक ले
जाता है। साक्षात्कार हो जाना अध्ययन होने का प्रमाण है।

समझने के सूत्र हैं - नियम, नियंत्रण, संतुलन, न्याय, धर्म, और सत्य। व्याख्या रूप में चारों
अवस्थाएं हैं - जो प्राकृतिक गवाहियाँ हैं। चारों अवस्थाओं का रूप, गुण, स्वभाव और धर्म है -
यह समझने की वस्तु है। प्राकृतिक गवाहियों का ही अध्ययन है। अस्तित्व क्यों है, कैसा है -
यह आपको समझ में आना है। सह-अस्तित्व में व्यापक वस्तु भी है, एक-एक वस्तु भी है। व्यापक
वस्तु का वैभव है - पारगामियता, पारदर्शिता, और व्यापकता। इन तीन स्वरुप में जब व्यापक
समझ में आता है - तब इसी में समाई हुई अनंत प्रकृति हमको साक्षात्कार हो जाता है।

मुझको जैसे अध्ययन हुआ - आपको भी होगा।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## समझने के लिए जब प्राथमिकता बन जाती है - तभी समझ में आता है।

### प्रश्न: आपकी बात तर्क-संगत है, और मेरी कल्पना में भी आती है। कब मैं यह निश्चित रूप से कह सकता हूँ - मैं इस बात को समझ गया हूँ?

उत्तर: आपकी कल्पनाशीलता शब्द से वस्तु तक पहुँचती है। सह-अस्तित्व ही समझने की वस्तु है।
वस्तु को जीवन द्वारा पहचान लेना ही समझ है। कल्पनाशीलता समझ नहीं है। कल्पनाशीलता
हर व्यक्ति का अधिकार है। जीवन में कल्पनाशीलता वस्तु को पहचानने के लिए catalytic
agency है। कल्पनाशीलता का प्रयोग करते हुए हमको वस्तु को पहचानना है। वस्तु को समझे
तो उसका साक्षात्कार हुआ। समझ में आने का प्रमाण है - साक्षात्कार होना। हमको
साक्षात्कार नहीं हुआ - मतलब हम अध्ययन नहीं किए हैं। सीधा-सीधा बात करें तो ऐसा ही
बनता है।

समझने के लिए जब प्राथमिकता बन जाती है - तभी समझ में आता है। प्रस्ताव को सुनने के बाद
आपकी कल्पना में ऐसा लग सकता है की आप समझ गए! कल्पना में वस्तु झलकता होगा - तभी आप
मान लेते हो कि आप समझ गए! जबकि वस्तु को समझने के बाद उसके साक्षात्कार होने का खाका
अभी बचा ही है।

आपके जीवन में शब्द द्वारा कल्पनाशीलता जो स्वरुप बनता है, उसके मूल में अस्तित्व में जो वस्तु
है - वह जीवन जब स्वीकार लेता है, तब आपको वह साक्षात्कार होता है। जैसे - "पानी" एक
शब्द है। पानी वह है - जो प्यास बुझाता है, धरती की, वृक्षों की, जीवों की, और मनुष्य
की प्यास। यह सुनने के बाद आपके मन में पानी वस्तु के बारे में कल्पना आती है। उस कल्पना के
सहारे आप धरती पर पानी वस्तु को पहचान लेते हो। पानी को पहचान लिया - तो पानी
आपको साक्षात्कार हुआ। उसी तरह "न्याय","धर्म",और "सत्य " तीन शब्द हैं। ये शब्द
निश्चित वस्तुओं को इंगित करते हैं - जो अस्तित्व में वास्तविकता हैं। आप जब उनको सटीक
पहचान लेते हो - तो आपको वे समझ में आ जाते हैं। सत्य से सह-अस्तित्व ही इंगित है। सत्य
समझ में आ गया - मतलब साक्षात्कार पूरा हुआ। साक्षात्कार पूरा होने के बाद बोध और अनुभव
में देरी नहीं है। वह तत्काल ही होता है।

### प्रश्न: पानी को जो अभी हम जो जीव-चेतना में पहचानते हैं, क्या इसका मतलब है - हमको पानी का साक्षात्कार हुआ है?

उत्तर: नहीं। जीव-चेतना में पानी को मनुष्य उसके अपने लिए उपयोग के अर्थ में ही पहचानता
है। जीव-चेतना में मनुष्य पानी के साथ अपने सम्बन्ध, पानी के स्वभाव और धर्म को नहीं
पहचानता। यही कारण है - मनुष्य जीव-चेतना में जीते हुए पानी के साथ अपने कर्तव्य को नहीं
निभा पाता। समझदारी के बाद मनुष्य को पानी के साथ अपने कर्तव्य का बोध होता है।
पानी को संरक्षित करने का दायित्व निर्वाह समझदारी के बाद ही होता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## अध्ययन - तृप्ति का मार्ग

न्याय-धर्म-सत्य को लेकर "सूचना" है. यह सूचना अध्ययन पूर्वक मन को स्वीकार होती है,
फिर तुलन में स्वीकार होती है, फिर चित्त में स्वीकार होती है, फिर बुद्धि में बोध हो
जाती है. सत्ता में संपृक्त प्रकृति का बोध बुद्धि में ही होता है - मन में नहीं होता, चित्त
में यह चित्रित नहीं हो पाता. इसका बुद्धि में ही बोध होता है. यह बोध होने से बाकी सब
संतुष्ट हो जाते हैं.

इसके लिए स्वयं में निरीक्षण-परीक्षण करने की आवश्यकता है. सर्वप्रथम स्वयं में
न्याय-धर्म-सत्य का निरीक्षण-परीक्षण होता है. इसके लिए जिज्ञासा होती है - सत्य क्या
है? कहाँ है? धर्म क्या है? कहाँ है? न्याय क्या है? कहाँ है? उसके लिए इस प्रस्ताव से सूचना
मिलती है - "सहअस्तित्व स्वरूपी अस्तित्व ही परम सत्य है. सर्वतोमुखी समाधान ही धर्म है.
मूल्यों का निर्वाह करना ही न्याय है." यह साक्षात्कार होकर बुद्धि में पहुँच जाता है. पहुँच
जाने पर यह अनुभव मूलक विधि से प्रमाण बोध होता है. प्रमाण बोध होता है तो वह हमारे
आचरण में आने लगता है. इसको मैं सही मानूं या बाकी किसी बात को मानूं? आप सोचो!

### प्रश्न: न्याय-धर्म-सत्य को लेकर जिज्ञासा जीवन में कहाँ होती है?

उत्तर: तुलन में. न्याय, धर्म और सत्य के नाम के प्रति पहले से ही सहमति है. न्याय क्या है?
धर्म क्या है? सत्य क्या है? - यह जिज्ञासा है. सत्य के लिए पहले (आदर्शवाद में) कहा गया
था कि सत्य अनिर्वचनीय है और यह समाधि में समझ आता है. समाधि को मैंने स्वयं देखा है -
समाधि में कोई सत्य मिला नहीं. सत्य संयम करने पर मिला. समाधि-संयम पूर्वक प्राप्त उस
सत्य को शिक्षा विधि से कैसे पाते हैं, वह सीढ़ी आपको बता रहे हैं. अध्ययन द्वारा जिज्ञासा
पूर्वक सत्य-बोध होने की जगह में चले जाते हैं.

### प्रश्न: भ्रम से जागृति के इस मार्ग को सिलसिले से और फ़िर से बताइये।

उत्तर: भ्रमित अवस्था में भी जीवन में न्याय, धर्म, और सत्य की अपेक्षा रहती है। तुलन में
न्याय-धर्म-सत्य मध्यस्थ-दर्शन द्वारा न्याय-धर्म-सत्य का प्रस्ताव शब्द के रूप में विचार में
पहुँचा। इससे न्याय-धर्म-सत्य की अपेक्षा की पुष्टि हुई। इस शब्द से सम्बंधित वस्तु वहाँ नहीं
रहा। शब्द द्वारा सह-अस्तित्व "होने" के रूप में वृत्ति में स्वीकार हो जाता है। शब्द से
इतना भारी उपकार हो जाता है. सत्य का "होना" स्वीकार है तभी तो लोग उसके लिए अब
तक प्राण देते रहे हैं! न्याय , धर्म, सत्य "कुछ होता है" यह वृत्ति में स्वीकृत है - तभी तो
यह न्याय है यह अन्याय है, यह धर्म है यह अधर्म है, यह सत्य है यह असत्य है - ऐसा तोलने
की भाषा प्रयोग करता है. लेकिन जीने जब जाते हैं तो शब्द भर पर्याप्त नहीं होता। शब्द
सुनने के बाद शब्द के अर्थ में जाने की आवश्यकता बन जाती है. शब्द का अर्थ अस्तित्व में वस्तु
है. जैसे - पानी एक शब्द है, और पानी एक वस्तु है. उसी तरह "सहअस्तित्व" एक शब्द है -
"सहअस्तित्व" शब्द से इंगित वस्तु क्या है? सहअस्तित्व के बारे में प्राप्त सूचना के आधार पर
हम सहअस्तित्व वस्तु को पहचानने की जगह पहुँच जाते हैं। सहअस्तित्व सत्ता में संपृक्त प्रकृति
स्वरूप में है. सत्ता व्यापक है. एक एक इकाइयों के रूप में अनंत प्रकृति है.

सहअस्तित्व के बारे में सूचना का परिशीलन करने हम चित्त में गए। जिसके फलन में सहअस्तित्व
चित्त के चिंतन क्षेत्र में साक्षात्कार होता है। अध्ययन की शुरुआत चित्त से ही है।
साक्षात्कार का यथावत बुद्धि में बोध हो जाता है। बुद्धि में जो बोध हुआ उसका तुंरत अनुभव
हो ही जाता है। चित्त में साक्षात्कार होने के बाद बोध, बोध के बाद अनुभव सिद्ध! अनुभव
ही प्रमाण है.

आत्मा में हुए अनुभव का परावर्तन बुद्धि में अनुभव-प्रमाण बोध हो जाता है। उसके साथ
प्रमाणित होने का संकल्प पूरा होता है। अनुभव प्रमाण बोध होने के पश्चात तुरंत हमारा
चिंतन शुरू हो जाता है. चिंतन चित्रण की पृष्ठभूमि है. संकल्प प्रमाणित करने का दवाई है!
संकल्प के अनुरूप चित्त काम करने के लिए चिंतन एक आवश्यक क्रिया है. जिससे वृत्ति संतुष्ट हो
जाती है - यही न्याय है! यही धर्म है! यही सत्य है! वृत्ति के इस प्रकार सहमत होने के
लिए अनुभव आवश्यक रहा।

इस प्रकार अनुभव-मूलक विधि से तुलन में न्याय घंटी बजाने लगा, धर्म घंटी बजाने लगा, सत्य
घंटी बजाने लगा। वृत्ति में न्याय-धर्म-सत्य पूर्ण दृष्टियों से प्रमाण-पूर्ण तुलन होने लगा। इस
विश्लेषण के अनरूप मन में आस्वादन हुआ मूल्यों का - और उन मूल्यों को प्रमाणित करने के लिए
मन चयन करने लगा। अब मन में जो संवेदनाओं से जो सूचना प्राप्त होती है वह इसमें नियंत्रित
हो गयी। उसके लिए कोई बाहर से बल नहीं लगाना पड़ा। मन में मूल्यों के आस्वादन के आधार
पर जब चयन करने लगे - तो प्रमाणित होने लगे। प्रमाणित करने के लिए एक तरफ़ संकल्प बुद्धि
में, और दूसरी तरफ़ मन में चयन। ये दोनों मिल कर प्रमाण परम्परा बन गयी।

शिक्षा विधि से अध्ययन

अध्ययन विधि से बोध

बोध विधि से अनुभव

अनुभव विधि से प्रमाण

प्रमाण विधि से प्रमाण-बोध का संकल्प

प्रमाण-बोध के संकल्प से चिंतन और चित्रण

चिंतन और चित्रण से तुलन और विश्लेषण

तुलन और विश्लेषण के आधार पर मूल्यों का आस्वादन - और उसी के लिए चयन

इस पैकेज को अच्छे से अपने में सुदृढ़ बनाओ - इसको यदि प्रमाणित करना शुरू कर दिया आपने,
फ़िर जो होना है वह हो ही जायेगा। अपने में प्रमाणित होने के बाद अपने आगे जो होने वाला
प्रक्रिया है - वह होगा ही। उसके लिए हमको अलग से सोचने की ज़रूरत नहीं है। इस तरह
छोड़ने पकड़ने का पूरा झंझट ही समाप्त हो गया। समझ के करने हम जैसे जाते हैं तो प्रमाण ही
प्रवाहित होता है।

यह जो मैंने समझाया - यदि आपको समझ में आता है, उसमें आपका निष्ठा होता है, तो फ़िर
उसको अनुभव करने में आपको क्या तकलीफ है? अनुभव के बाद प्रमाणित करने का जो हमारा
प्रवृत्ति बनता है - उसके अनुसार हमारा आचरण बनता है। अनुभव के बाद आचरण में न आए -
ऐसा कोई बाँध नहीं है। आचरण में उसको आना ही है।

\- बाबा श्री नागराज शर्मा के साथ संवाद पर आधारित (अमरकंटक, अगस्त २००६)

## अनुभवगामी विधि

### प्रश्न: संयम के बाद आपने अनुभवगामी विधि को कैसे तैयार किया?

उत्तर: इससे पहले मैंने आपको बताया था - साधना, समाधि, संयम ने अनुभव के योग्य पात्रता
को मुझमें तैयार कर दिया - फलस्वरूप अस्तित्व में मुझे अनुभव हो गया। अनुभव होने का प्रमाण
व्यक्ति ही हो सकता है - दूसरा कुछ हो नहीं सकता। अनुभव संपन्न होने के बाद मैंने सोचा -
हर व्यक्ति साधना तो करेगा नहीं। हर व्यक्ति के लिए साधना करने के लिए उद्देश्य ही नहीं
बन सकता। हर व्यक्ति के लिए समाधि-संयम विधि से गुजरने के लिए संभावना भी नहीं है।
इसकी आवश्यकता ही नहीं बनता तो सम्भावना भी नहीं बनता। ऐसा तय करने के बाद - इस
फल के लोकव्यापीकरण के लिए क्या विधि हो?

अनुभव मूलक विधि से व्यक्त होने और अनुभवगामी विधि से उसे पहचान लेने पर अध्ययन पूरा हो
जाता है। ऐसा मैंने स्व-विवेक से सोचा। इसमें किसी दूसरे का सलाह नहीं रहा, और उस
वर्तमान में कोई ऐसा घटना नहीं रहा - जो मुझे ऐसा करने के लिए suggest करे। यह मैंने
अपने स्व-विवेक से ही तय किया।

मनुष्य जाति पठन तक तो पहुँच चुकी है - यह तो मुझे पता था। निबंध, कथा, इतिहास - ये
सब पठन करते हुए देखा ही था मैंने। इसके लिए मेरे परिवार-परम्परा में "श्रुति" के नाम से
वेदाभ्यास करते ही रहे। इससे मैंने निश्चय किया - मनुष्य जाति पठन तक अध्ययन कार्य को
स्वीकारा है। इसके बाद ईश्वर-वादी विधि से दो विधियां बनी थी - साधना और अभ्यास।
इसको तप, उपासना, साधना, जप, अभ्यास आदि नाम दिया है। अब मेरे मन में यह बात
आयी - क्या पठन कराना और पढाना - इससे अनुभव होता है? इसमें निकला - नहीं! पठन कोई
अनुभव का आधार नहीं हो सकता। पठन एक सूचना का उच्चारण मात्र होगा। सूचना का
उच्चारण प्रमाण नहीं हो सकती। अभी हम जितने भी किताब पढ़ते हैं - वे केवल सूचना का
उच्चारण ही है। अभी आप और हम जो रिकॉर्ड कर रहे हैं - वह भी सूचना के रूप में ही होगी।
प्रमाण नहीं होगा। प्रमाण आदमी ही होगा। ऐसा मैंने तय किया। मैं साधना-समाधि-संयम
पूर्वक जो अनुभव को पाया तो उसका प्रमाण मैं ही हूँ, न कि मेरे द्वारा लिखी हुई कोई
किताब। किताब केवल सूचना है।

इसी तरह मेरे द्वारा यदि कोई व्यक्ति अध्ययन पूर्वक इस फल को पाता है तो वह स्वयं ही
प्रमाण होगा। इस निष्कर्ष पर मैं आ गया। मैंने जो कुछ भी लिखा है - वह किसी वस्तु को
इंगित करने के लिए है। वह वस्तु सामने व्यक्ति के समझने के लिए है - न कि केवल पढने के लिए!
जीवन समझता है। जीवन को समझने के लिए क्या चाहिए? इसका शोध करने पर निकला - शरीर
के साथ जो उच्चारण करते हैं भाषा का - उसके साथ परिभाषा को भी पढने के लिए
प्रावधानित कर दिया। परिभाषा विधि से वस्तु का वर्णन स्वीकार होता है। हर व्यक्ति के
पास जो कल्पनाशीलता है - वह उस वर्णन के साथ जुड़ता है। वह जुड़ने से कल्पनाशीलता उस
वर्णन से जो अर्थ निर्धारित हुई - उस आकार तक मन को पहुँचा देता है। उस आकार की वस्तु
को जब अस्तित्व में मन पहचानने जाता है - तो उसे अस्तित्व में वस्तु के रूप में पाता है। जैसे -
"पानी" एक शब्द है, और पानी एक वस्तु है। "पानी" शब्द से पानी कैसा है, उसको मन तक
पहुंचाने की व्यवस्था है। मन तक पहुँचने के बाद मन पानी को अस्तित्व में पहचान लेता है।
प्यास बुझा देता है।

कल्पना से हम वस्तु को अस्तित्व में पहचानने जाते हैं। वस्तु मिल गया तो प्रमाण हो गया।
नहीं मिला तो कल्पना ही रह गया। हर व्यक्ति कल्पनाशील है। यह प्रकृति प्रदत्त है।

पहचानने की वस्तुएं दो तरह की हैं - कुछ वे हैं, जो इन्द्रियों द्वारा आंशिक रूप में पहचानी
जाती हैं। इनको इन्द्रिय-गोचर नाम दिया। दूसरी वे वस्तुएं हैं - जो ज्ञान द्वारा ही
पहचानी जाती हैं। इनको ज्ञान-गोचर नाम दिया।

पानी, पेड़-पौधे, पत्थर आदि वस्तुओं को हम इन्द्रियों से प्राप्त संवेदनाओं के आधार पर
पहचानते हैं। "पानी से प्यास बुझती है" - यह ज्ञान हमको इन्द्रियगोचर विधि से हुआ है।
ऐसी बहुत सी चीजों का ज्ञान मनुष्य को हो चुका है। लेकिन जो वस्तुएं केवल ज्ञान विधि से
पहचानी जाती हैं - वे करीब-करीब सभी मनुष्य की पहचान से रह गए। जैसे जीवन ज्ञान विधि
से ही पहचाना जाता है। व्यापक ज्ञान विधि से ही पहचाना जाता है। वस्तुओं का स्वभाव और
धर्म ज्ञान विधि से ही पहचाना जाता है।

### प्रश्न: इन्द्रियगोचर विधि से जो वस्तुएं मनुष्य ने पहचानी - क्या उनका ज्ञान उसमें पूरा हो गया?

उत्तर: नहीं! केवल संवेदनाओं के अर्थ में ही उनकी पहचान हुई। वह शरीर संरक्षण के लिए
पर्याप्त हुआ। शरीर के लिए जिन वस्तुओं की आवश्यकता थी - उस तरह से पूरी हुई। किंतु जीवन
की जो आवश्यकता रही - उसके लिए ज्ञानगोचर विधि से पहचानने की आवश्यकता रही। वह
भाग यूँ का त्यूं चुप ही रहा। ज्ञान-गोचर विधि से जो वस्तुओं को पहचानना था - वह
परम्परा में पहचान में नहीं आया। इसी लिए जीवन-तृप्ति की बात प्रमाणित नहीं हुई।
जीवन-तृप्ति क्या है, उसको मैंने देखा है। वह है - सुख, शान्ति, संतोष, और आनंद। यह मैंने
अनुभव पूर्वक पाया।

अनुकूलता - प्रतिकूलता इन्द्रियगोचर है।

सुख-शान्ति-संतोष-आनंद ज्ञान-गोचर ही है।

इसकी आपको जरूरत है या नहीं, पहले यह तय ही कर लो! इसमें hotch-potch न रहे! इस पर
सोचा जाए, चर्चा किया जाए, निष्कर्ष निकाला जाए। इसमें यही निकलता है - हर व्यक्ति
सुखी होना चाहता ही है।

### प्रश्न: ज्ञान-गोचर वाला भाग मनुष्य-जाति के पहचान में आने से कैसे छूट गया?

उत्तर: उस तरफ़ मनुष्य गया ही नहीं! ज्ञान-गोचर वाला पक्ष ही प्रमाण से सम्बंधित है।
प्रमाण को लेकर विज्ञान ने यंत्र को अपनी विद्वता का प्रमाण माना। उससे मनुष्य कट गया।
ईश्वर-वादी विधि से विद्वता का प्रमाण किताब को माना। उससे भी मनुष्य कट गया। ज्ञान
और विद्वता का ध्रुवीकरण अभी तक यंत्र और किताब के साथ ही हुआ है। मनुष्य के साथ
विद्वता का ध्रुवीकरण अभी तक हुआ ही नहीं। यह चर्चा ही नहीं हुई! जबकि आदमी का ही
अधिकार है - ज्ञान-गोचर विधि! सुख-शान्ति-संतोष-आनंद की अपेक्षा मनुष्य में ही है। कितना
हम बुद्धुपन से चले हैं, नालाकियत से चले हैं, या बुद्धिमानी से चले हैं - आप ही सोचो!

हर व्यक्ति आदि-काल से सुखी होने की अपेक्षा रखता है, पर मनुष्य को प्रमाण का आधार नहीं
माना।

यह कितने बड़े अपराध का आधार हुआ है - आप सोच लो!

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## प्रमाणित होने के लिए अध्ययन आवश्यक है।

### प्रश्न: "मैं सुख चाहता हूँ" - यह तो मुझे निश्चित है। मैं सुखी हूँ, या नहीं - यह मुझे पता नहीं। निरंतर सुखी तो नहीं हूँ। इस जगह से आगे कैसे बढें?

उत्तर: शब्द, स्पर्श, रूप, रस और गंध इन्द्रियों में सुख जैसा भासता तो है - पर सुख रहता
नहीं है। सुख उनमें रहता नहीं है। सुख यदि उनमें "होता" - तो उसकी निरंतरता होती। यह
कसौटी है। इन्द्रियों से हमको जितनी भी चीजों में सुख भासता है - उनमें अनुकूलता-प्रतिकूलता
ही होती है। इनमें सुख नहीं होता। अनुकूलता को हम सुख मान लेते हैं। पर वह सुख रहता नहीं
है! यही वह स्थली है जहाँ सारा आदमी जात बुदधू बना है। बुदधूपन की दूसरी ऊंचाई है -
बेवकूफ होना। तीसरी ऊंचाई है - अपराधी होना। इन तीनो ऊंचाइयों में ही खड़े हैं सभी!

यदि सुख चाहिए तो ज्ञानगोचर वस्तुओं को पहचानने की ज़रूरत है। मनुष्य परस्परता में विश्वास
ज्ञानगोचर है। संबंधों का प्रयोजन ज्ञान-गोचर है। धरती की अखंडता ज्ञानगोचर है। आदमी के
जीने के अधिकाँश भाग ज्ञानगोचर हैं, न्यूनतम भाग इन्द्रियगोचर हैं।

अभी आप सहमति दे रहे हैं - ज्ञानगोचर वस्तुएं पहचान में आनी चाहिए। लेकिन सहमति होना
भर पर्याप्त नहीं है। सहमति के साथ निष्ठा होता है तब हम प्रमाण के पास आयेंगे - यह आशा
होती है। जैसे रोज चार किलोमीटर दौड़ने के लिए सब लोगों की सहमति हो सकती है। लेकिन
कई लोग नहीं दौड़ पाते हैं। इसमें अक्षमता व्यक्त करते हैं। कई लोग चल भी पाते हैं। उसी तरह
ज्ञानगोचर भाग के प्रति सहमत होते हुए भी उसको लेकर चल नहीं पाने की कमजोरी प्रौढ़
लोगों में रखा ही है।

सहमति के साथ यदि निष्ठा नहीं होती है तो हम प्रमाण के पास आयेंगे, ऐसी कल्पना भी नहीं
किया जा सकता। सहमति के साथ निष्ठा जोड़ने पर ही अध्ययन हुआ। अध्ययन होने से सच्चाई
को हमने पहचान लिया। सच्चाई को पहचानने के बाद हमारे जीने के लिए सरल मार्ग निकल
गया। उसके बाद कोई रुकता नहीं है। सहमति के साथ निष्ठा होना ही link है। निष्ठा होने
पर हम यदि अध्ययन में लग गए तो मानिए हम सिलसिले में हैं।

अध्ययन में लगना ही निष्ठा का प्रमाण है। प्रमाणित होने के लिए अध्ययन आवश्यक है। अध्ययन
के बिना हम प्रमाणित नहीं हो सकते हैं।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## मनुष्य और प्रकृति

### प्रश्न: मनुष्य और बाकी सारी प्रकृति में क्या फर्क है?

उत्तर: मनुष्य अनंत और असीम अस्तित्व के साथ सोचने, समझने, और जीने योग्य वस्तु है। बाकी
सब वस्तुएं प्रकटन क्रम में "होने" के रूप में हैं। इस तरह मानव ही अस्तित्व में दृष्टा है। मानव
ही अस्तित्व को समझेगा, व्यापक को समझेगा, और स्वयं को भी समझेगा। फलस्वरूप मानव का
अस्तित्व में "रहने" का बात बनेगा। अभी हम न स्वयं को समझे हैं, न अस्तित्व को समझे हैं -
इसलिए जीने का रास्ता ही बंद हो गया। आदि-काल से अभी तक मनुष्य अपने "रहने" के स्वरुप
को पहचान नहीं पाया।

### प्रश्न: अभी तक मनुष्य क्या जीता नहीं रहा क्या?

उत्तर: मनुष्य अभी तक जीव चेतना में जिया है। जीव-चेतना में जीते हुए भी जीवों से अच्छा
जीने के लिए सोचा। क्योंकि मनुष्य को कल्पनाशीलता कर्म-स्वतंत्रता विरासत में मिला ही
था। उसी के रहते मनुष्य ने सामान्य-आकांक्षा (आहार, आवास, अलंकार) और महत्त्वाकांक्षा
(दूर-श्रवण, दूर-दर्शन, दूर-गमन) संबन्धी सभी वस्तुओं को प्राप्त कर लिया। इस तरह मनुष्य
अपनी परिभाषा के अनुरूप मनाकार को साकार करने के चौखट में आ गया। मनः स्वस्थता का
चौखट टटोला तो देखा खाली पड़ा है! मनः स्वस्थता को लेकर हम bankrupt हैं। मनाकार को
साकार करने के पक्ष में हम समृद्ध हैं। यह आज तक की समीक्षा है। बिना मनः स्वस्थता के
मनाकार को साकार करने के क्रम में ही यह धरती बीमार हो चुकी है। आगे की पीढी कहाँ
रहेगा? मनः स्वस्थता का चौखट कैसे भरेगा? - इन्ही प्रश्नों के उत्तर में यह विकल्प है।

### प्रश्न: मानव के "होने" और "रहने" से क्या आशय है?

उत्तर: मानव अपने "होने" को कल्पनाशीलता पूर्वक पहचान चुका है। कैसे रहना है? - यह तय
नहीं कर पाया है। मानव में संस्कार परम्परा के अनुरूप ही "रहना" बनता है। मानव का रहना
इस तरह जीवों से भिन्न है। जीवों में वंश परम्परा के अनुरूप रहना बन जाता है।
"मानव-परम्परा" जैसी कोई चीज होती है, यह जागृति से पहले भी स्वीकृति रहती है। पर
मानव-परम्परा को कैसे रहना है? - यह जागृति के बाद ही होता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

 

## हर मनुष्य समझने योग्य है।

### प्रश्न: आप भय, प्रलोभन, और आस्था के स्थान पर आत्म-विश्वास से जीने की बात करते हैं। लेकिन आज की स्थिति में विश्वास की परम्परा नहीं बनी है। ऐसे में क्या हम अपने वातावरण के प्रति विरोधाभास में जीने के लिए बाध्य नहीं हो जायेंगे?

उत्तर: इसमें समझदारी को center में लाने की आवश्यकता है। परिवार में एक आदमी को
प्रमाणित होना होगा। उस आदमी के प्रति सबको विश्वास होता है कि "यह आदमी ठीक है!"
या "इस आदमी के प्रति हमको कोई शंका नहीं है।" मेरा उदाहरण लें - तो मैं पहला आदमी
था, मेरा जीना-रहना सभी के लिए विश्वास का आधार बन गया। यह इस आधार पर है - जब
जागृति होती है, तो उससे वातावरण बदलता है। वातावरण हमारे अनुसार बदल जाता है।
हमारा जीना यदि बदल जाता है - तो उसका प्रभाव होता ही है। हम जागृति पूर्वक यदि
जीते हैं तो क्या परिवार में हमारा कोई विरोध भी करता है?

जागृति पूर्वक जीना = समाधान-समृद्धि पूर्वक जीना। इस पर प्रहार कौन कर सकता है? इस
पर अविश्वास कौन कर सकता है? यह आदमी से बनता ही नहीं है। जागृति को अपनाएं या न
अपनाएं - यह दूसरे की स्वेच्छा पर निर्भर है। अपनाओ, चाहे न अपनाओ! इसका विरोध, या
इस पर अविश्वास तो कोई कर नहीं पायेगा!

foundation work यही से है। जो मैंने ऊपर कहा - यदि जो व्यक्ति उसमें टिक पाता है, वह
foundation work कर सकता है। जो टिक नहीं पाता - वह foundation work तो नहीं
करेगा। Super-structure बनने के बाद तो सभी सहमत होते ही हैं, समर्पित होते ही हैं।
परम्परा बनने के बाद हर व्यक्ति समर्पित होता ही है।

### प्रश्न: समझदार होने में वातावरण का क्या योगदान है?

उत्तर: हमारी स्वीकृतियां ही हमारा वातावरण हैं। गोविंदपुर में हम एक स्कूल शुरू किए थे -
वहाँ के बच्चे अपने माता-पिता, और गाँव के वातावरण को सकारात्मक रूप में प्रभावित करने
लगे। मनुष्य किस समय कैसे समझदारी के लिए करवट ले ले, इसका कोई अंदाजा नहीं लगा सकता।
आज गलती करने वाला कल कितना सही हो सकता है - इसको कोई सोच नहीं सकता।

आदमी के सुधरने की सम्भावना सदा-सदा बना है। हर अवस्था में बना है। हम यदि सटीक रहते
हैं तो हमारा वातावरण भी प्रभावित होता है। हम यदि सटीक नहीं रहते - तो हमारा
वातावरण हम पर दबाव डालता ही है। यह भी उसी विधि से है - "गुरु-मूल्य में लघु-मूल्य
समाता है।"

### प्रश्न: आप हमारी जिस भी बात का उत्तर देते हैं, उसको जागृत मानव से ला कर जोड़ते हैं। ऐसा क्यों?

उत्तर: सह-अस्तित्व रुपी अस्तित्व से सम्बंधित कोई भी बात होगी - तो उसको हम बताएँगे।
उसको अधर में छोड़ा नहीं जा सकता। सह-अस्तित्व को समझने वाला जागृत मानव है। इसलिए
जागृत मानव को छोड़ा नहीं जा सकता। इन दो ध्रुवों के बीच में ही सारा दर्शन है। एक तरफ़
सह-अस्तित्व स्वरूपी अस्तित्व - दूसरी तरफ़ जागृत मानव। सह-अस्तित्व का दृष्टा, कर्ता,
ज्ञाता, और भोक्ता जागृत-मानव ही है।

### प्रश्न: समझने की प्रक्रिया में communication सही होना जरूरी है...

उत्तर: communication ठीक होने में दो basic needs हैं।

(१) समझाने वाला अपनी पूरी समझ को प्रकाशित कर सके।

(२) समझने वाला व्यक्ति उसको ग्रहण कर सके।

ये दोनों होने पर ही communication पूरा होता है। पूरे मन से सुनने के लिए आप आए हो -
यह मेरा स्वीकृति है।

हर मनुष्य समझने योग्य है। हर मनुष्य समझना चाहता है। इसके साथ ही - हर मनुष्य किसी आयु
के बाद अपने को समझदार मान लेता है। "मैं समझदार हो गया हूँ" - जब यह मान लेता है, तब
उसके लिए समझने के दरवाजे बंद हो जाते हैं। इसके बाद सटीक बात उस तक पहुँचने में तकलीफ
होती है। ऐसी स्थिति में वह व्यक्ति जैसा उसने अपना life-style बनाया है, उसके अनुकूल
बातों को सुनता है - और जो उसके अनुकूल नहीं हैं, उनको अपने सहूलियत के अनुसार तर्जुमा कर
लेता है।

### प्रश्न: व्यवहार की सीमा क्या है?

उत्तर: व्यवहार की सीमा है - सम्बन्ध। संबंधों में न्याय प्रमाणित होना। सम्बन्ध का
प्रयोजन के आधार पर पहचान हो जाना, उसकी ईमानदारी के साथ निर्वाह होना, मूल्यों की
परस्पर अनुभूति होना, परस्परता में उनका मूल्यांकन होना - फलन में उभय-तृप्ति होना।
व्यवहार में उभय-तृप्ति ही standard है।

नियति विधि वैभव = न्याय।

सम्बन्ध नियति विधि से होते हैं। सम्बन्ध को आदमी पैदा नहीं करता। आदमी केवल संबंधों को
पहचान सकता है। न्याय में "संबंधों की पहचान" के बारे में कहा है। "संबंधों का निर्माण" नहीं
कहा है। संबंधों को प्रयोजन के रूप में पहचाना - वहां से न्याय का शुरुआत होता है। प्रयोजन
= सह-अस्तित्व में प्रमाण।

### प्रश्न: अनुभव से पहले हमसे अन्याय न हो - क्या यह सम्भव है?

उत्तर: नहीं। अन्याय करने से ही अस्मिता (ego) बनती है। परस्परता में कहीं न कहीं अन्याय
होता ही है। जागृति के पहले न्याय का कोई स्थान ही नहीं है।

आज की स्थिति में एक छत के नीचे अनेक लोग हो जाते हैं, साथ में रह नहीं पाते। अपना-पराया
का दीवार बना ही रहता है - चाहे छोटा हो, या बड़ा हो। थोड़ा दीवार बढ़ गया तो
द्वेष भी दिखता है। कम दीवार रहता है तो द्वेष दिखता नहीं है। अनुभव के पहले कोई न्याय
नहीं है, कोई समाधान नहीं है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## "अस्तित्व मूलक मानव केंद्रित चिंतन" का मतलब**

### प्रश्न: अपने presentation को "अस्तित्व मूलक मानव केंद्रित चिंतन" नाम देने के मूल में आपका क्या आशय रहा?

उत्तर: इसके पहले दो तरह के चिंतन आए - पहला, रहस्य मूलक ईश्वर केंद्रित चिंतन; दूसरा,
भौतिकवाद या अस्थिरता अनिश्चयता मूलक वस्तु केंद्रित चिंतन। ईश्वर केंद्रित चिंतन रहस्य से
आरम्भ होता है, और रहस्य में ही अंत होता है - इसलिए उसको विशेषण दिया - "रहस्य
मूलक"। रहस्य से कोई समाधान मिलता नहीं है। मनुष्य में कल्पनाशीलता होने से रहस्य को लेकर
अनेक प्रकार की चीजें लिख दी गयी। भौतिकवाद ने सिद्धांत रूप में अस्थिरता-अनिश्चयता को
प्रतिपादित किया है।

अब यह जो मुझसे प्रकट हुआ इसे भी तो कोई नाम देना था। मैंने अस्तित्व में ही सब कुछ देखा
था। और मैंने मानव की हैसियत से ही देखा था। अस्तित्व मूल में है, और मानव देखने/समझने
वाला है - इसीलिये "अस्तित्व मूलक मानव केंद्रित चिंतन" नाम दिया।

### प्रश्न: इस को "मध्यस्थ दर्शन" आपने नाम क्यों दिया?

उत्तर: इसमें मध्यस्थ सत्ता, मध्यस्थ बल, मध्यस्थ शक्ति, और मध्यस्थ क्रिया का वर्णन है -
इस आधार पर इसको मध्यस्थ-दर्शन नाम दिया।

प्रकृति में तीन तरह की क्रियाएं गवाहित हैं - सम (बनना, या बढ़ना) , विषम (गिरना,
घटना), और मध्यस्थ (बने रहना)। जैसे - पेड़ बढ़ता है, बने रहता है, और एक दिन मर जाता
है। बकरी का बच्चा पैदा होता है, जीता है, और एक दिन मर जाता है। बने रहने की
परम्परा होती है।

परम्परा के रूप में हरेक वस्तु सदा-सदा रहने के लिए है - इसको पहचानने की आवश्यकता है।
मध्यस्थ के आधार पर सम और विषम का भी अध्ययन किया जा सकता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## भ्रांत-अभ्रांत

### प्रश्न: अनुभव सम्पन्नता के बाद मनुष्य मानव-पद में आता है। मानव-पद को आपने "भ्रांत-अभ्रांत" भी कहा है। "भ्रांत-अभ्रांत" का क्या अर्थ है?

उत्तर: "भ्रांत" मनुष्य प्रिय-हित-लाभ दृष्टियों से विचार करता है, कार्य करता है।
"निर्भ्रांत" मनुष्य न्याय-धर्म-सत्य दृष्टियों से विचार करता है, कार्य करता है। निर्भ्रांत
होने के बाद कोई भ्रांत वाले काम करता नहीं है। निर्भ्रांत होने पर "भ्रांत " क्या है - यह
पता चलता ही है। यह वैसे ही है, जब हमको सही क्या है यह पता चल जाता है, तो ग़लत
क्या है - यह भी पता चल जाता है। गलती के लिए कोई अलग से अध्ययन करना नहीं पड़ता।

भ्रांत-अभ्रांत से आशय है - जो निर्भ्रांत हो कर भ्रांत और निर्भ्रांत दोनों का दृष्टा हो।
यह इसलिए आवश्यक है,क्योंकि गलती को सुधारने के लिए गलती को देख पाना आवश्यक है। यह
तभी तक है जब तक पूरी मानव-परम्परा जागृति में परिवर्तित नहीं हो जाती।
"भ्रांत-अभ्रांत" अनुभव संपन्न व्यक्ति ही है, जो मानव-पद में है। भ्रांत-अभ्रांत का मतलब यह
नहीं है - अनुभव संपन्न व्यक्ति में भ्रान्ति भी रहेगा और निर्भ्रान्ति भी रहेगा।

सही को समझा है उसको गलती करने वाला ग़लत सिद्ध नहीं कर पाता। धीरे-धीरे गलती करने
वाला सही समझने की जगह में आ जाता है। सही-पन किसी एक व्यक्ति से शुरू होता है।

### प्रश्न: इससे पहले "सही" हुआ कि नहीं?

उत्तर: "सही" के बारे में मान्यता रही है। सही का प्रमाण हुआ नहीं।

"सही" कुछ होता है - ऐसी मान्यता रही है। पर सहीपन की परम्परा नहीं बन पायी।
सही-पन की परम्परा से आशय है - समझ जो आचरण में आए, संविधान में आए, शिक्षा में आए, और
व्यवस्था में आए। मध्यस्थ-दर्शन सही-पन की प्रमाण सहित परम्परा के लिए प्रस्ताव है। उसी
के लिए हम प्रयास-रत हैं।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## विचार पहले, आचरण उसके बाद में

विगत में (आदर्शवाद ने) बताया - आचरण पहले, विचार बाद में। आचरण के नियम बताये - यह
करो, यह मत करो। वह सब रूढियों में परिवर्तित हो गया।

जबकि मध्यस्थ-दर्शन के अनुसार - विचार पहले, आचरण उसके बाद में । विचार में हम स्वस्थ हो
जाते हैं, तो आचरण में स्वस्थ होते ही हैं। "करो, न करो" - यह रूढी है, समझ नहीं है।
सोच-विचार यदि पूरा हो जाता है, अनुभव-मूलक हो जाता है - तो वह आचरण में आता ही है।
विचार में समाधान स्थापित हुए बिना कोई मानवीयता पूर्ण आचरण नहीं करेगा। उसके लिए
अध्ययन ही एक मात्र उपाय है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## कैसे सुने? 

जो कहा जा रहा है, उतना ही सुने - उसके साथ मिलावट नहीं किया जाए। मिलावट करने से
हम रुक जाते हैं। अनसुनी करने से हम रुक जाते हैं। अनदेखी करने से हम रुक जाते हैं।

यह कुल मिला कर जागृत मनुष्य के रूप में होने के लिए सुझाव है। इसको ध्यान से सुनने की ज़रूरत
है।

अनदेखी नही किए - मतलब ध्यान देना शुरू कर दिए।

मिलावट नहीं किए - मतलब सतर्क रहना शुरू कर दिए।

अनसुनी नहीं किए - मतलब एकाग्रता आ गयी।

इस बात को पूरा समझने के बाद निर्णय लीजिये - इसमें क्या कमी है। समझने के पहले ही हम
इसमें कमी निकालने लगे, कुछ इसके बारे में निर्णय लेने लगे - तो अनसुनी और अनदेखी होगी।
इसको समझने के बाद विचार कीजिये - यह हमारे लिए कितना सार्थक है, उपकारी है, ज़रूरत
है। फ़िर कोई विरोधाभास लगता है, तो मुझे बताइये। हर सूत्र, हर बिन्दु मनुष्य में समाने के
लिए ही है। कुछ भी विरोधाभास में जाता ही नहीं है।

\- बाबा श्री नागराज शर्मा के साथ संवाद पर आधारित। (जनवरी २००७, अमरकंटक)

## भाषा से ज्ञान तक

ध्वनि के एक तरीके को हम भाषा कह रहे हैं। इन्द्रियों के साथ शब्द तैयार होता है। शब्द
अंततोगत्वा भाषा के नाम से आया। भाषा है - भासना। शब्द के अर्थ से वस्तु का भास् होना।
शब्द के अर्थ से वस्तु का स्वरुप कल्पना में आना। अपनी कल्पना में आने के बाद वह साक्षात्कार
हो जाए। वह अनुभव में आ जाए। वह प्रमाणित हो जाए। प्रमाणित होना = जीने में, बोलने
में, समझाने में अनुभव प्रमाणित होना।

जैसे - "ज्ञान" एक शब्द है। ज्ञान वह समझ है जो मनुष्य के जीने में सामरस्यता के रूप में
प्रमाणित होता है। पहले चार विषयों को ही ज्ञान मान लिया गया। वह पर्याप्त न होने
पर पाँच इन्द्रियों के द्वारा होने वाली स्वीकृतियों को ज्ञान मान लिया। वह भी पर्याप्त
न होने पर उसको भी नकारा गया, और होना क्या चाहिए, इस पर सोचा गया। मैंने इसी
बिन्दु से शुरू किया था। मैंने जो प्रयास किया वह सफल हो गया। मैंने ज्ञान को पहचान
लिया - जो मनुष्य के जीने में सामरस्यता के रूप में प्रमाणित होता है।

इन्द्रिय-गोचर वस्तुओं का ज्ञान मनुष्य को हो गया है। ज्ञान-गोचर सब बचा हुआ है। मध्यस्थ
दर्शन ज्ञान-गोचर वस्तुओं की पहचान कराने के अर्थ में है। जैसे - जीवन ज्ञान-गोचर है।
मानव-मूल्य - विश्वास, सम्मान, आदि - ज्ञान-गोचर हैं। ये ज्ञानगोचर वस्तुएं यदि
साक्षात्कार होता है, तो अनुभव होता ही है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## ४.५ या १०

प्रश्न: आप कहते हैं - मनुष्य जीने में दो ही स्थितियों में हो सकता है। या तो भ्रम में जीता
है, या जागृति में जीता है। भ्रम में जीवन की ४.५ क्रिया प्रकाशित होती हैं। जागृति में
जीवन की १० क्रियाएं प्रकाशित होती हैं। अध्ययन-क्रम में जीवन की क्रियाओं की क्या
स्थिति होती है?

उत्तर: भ्रमित जीने में हम अपने जीवन की ४.५ क्रियाओं को शरीर के साथ लगाए रहते हैं। ऐसे
समस्याओं में जीते हुए, हमारा अनुमान हुआ - यह पर्याप्त नहीं है। इससे जिज्ञासा जो उदय
हुई - उसके आधार पर हमको दसों क्रियाओं को चालू करने का स्त्रोत (मध्यस्थ-दर्शन के प्रमाण
के रूप में) मिल गया। उसका हम अध्ययन करने में लग गए। ऐसे अध्ययन करने में हमको लगा - कुछ
भाग हमको बोध हो गया है, कुछ बोध होना अभी शेष है। तब तक हमारे जीवन की ४.५
क्रियाओं का समर्पण दसों क्रियाओं को चालित करने के लिए हो गया। इससे ४.५ क्रिया से
उत्थान की ओर गति हुई। उत्थान हो गया - तब कहेंगे, जब दसों क्रिया प्रमाणित हुआ।

### प्रश्न: क्या अध्ययन-क्रम में कोई निश्चित पड़ाव (या माइलस्टोन) हैं?

उत्तर: पड़ाव कुछ नहीं हैं। वरीयता क्रम की बात है। समझ कर जीने की वरीयता स्वयं में
बनती है - तो हम जल्दी अध्ययन पूरा कर लेते हैं। यदि दूसरे-तीसरे नम्बर पर यह वरीयता
रहती है - तो हम धीरे-धीरे अध्ययन पूरा करते हैं। इतना ही है।

भाषा से पठन को पूरा करने तक हम पहुँच जाते हैं। उसके बाद वस्तु का अनुभव ही है। यह जिए
बिना होता नहीं है। बातों से यह नहीं होता। भाषा से पठन को पूरा करने के बाद दो ही
स्थितियों में आदमी मिल सकता है - (१) जीने का प्रयत्न करते हुए। (२) अनुभव को जीने में
प्रमाणित करते हुए। ये दो ही स्थितियाँ हैं - उसके अलावा तीसरा स्थिति नहीं है। यह हर
व्यक्ति के साथ प्राण-संकट है - या सौभाग्य है। शरीर के साथ जोड़ते हैं - तो प्राण-संकट है।
जीवन के साथ इसको जोड़ते हैं - तो सौभाग्य है!

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## श्रुति, स्मृति, अध्ययन, प्रमाण

श्रुति-स्मृति का मतलब है - भाषा को सुनना और बोल कर सुनाना। यहाँ तक मनुष्य-जाति पहुँच
गया था। अध्ययन, वास्तविकताओं को लेकर पारंगत होना, और प्रमाण इसके आगे की कडियाँ
हैं - जिनको मध्यस्थ-दर्शन द्वारा जोड़ा गया है। भाषा को सुनना और उसको बोल कर सुनाना
अध्ययन के लिए आवश्यक है। भाषा आदर्शवाद की देन है। इससे पढ़ना, पढाना, बोलना, सुनना
यह सब अच्छे से आदमी आज कर सकता है। लेकिन इतने भर से आदमी का काम चला नहीं। जब तक
अध्ययन, वास्तविकताओं में पारंगत होना, और प्रमाणित होने की कडियाँ जुड़ती नहीं हैं - तब
तक आदमी का काम चलता नहीं है।

\- बाबा श्री नागराज शर्मा के साथ संवाद पर आधारित (दिसम्बर २००७, अमरकंटक)

## "जीने" के आंशिक भाग में "करना" है.

आज की स्थिति में आदमी के पास "करने" का load ज्यादा है। "सोचने" का load उससे कम है।
"समझने" का load शून्य है। यह load जीवन में "इच्छा" के स्वरुप में है। यंत्रों को संचालित
करने को "करना" माना है। उसके लिए सोच जो है - वह लाभ-हानि के आधार पर तुलन है। पैसे
के आधार पर लाभ-हानि को पहचाना। आज की स्थिति में "करने" को ही "जीना" मान लिया
गया है। अभी पूरा शिक्षा-तंत्र और पूरा व्यवस्था तंत्र "करने" को ही "जीना" मान करके चल
रहा है - जिसके मूल में लाभ-हानि को लेकर तुलन-विश्लेषण है।

मध्यस्थ-दर्शन का प्रस्ताव आज की जो स्थिति है - उससे बिल्कुल उल्टा है। आज की स्थिति में
"करना" है, और "करने" के लिए ही "सोचना" है। यह तरीका "समझने" तक पहुँचता ही नहीं
है। मध्यस्थ-दर्शन में "समझ के करने" का प्रस्ताव है। "समझ" पूर्वक ही परिवार में अपनी
आवश्यकता का निर्धारण होता है - उसके लिए क्या और कैसे "करना" है वह निर्धारण होता
है। निर्धारण हेतु "सोच विचार" के लिए "समझ" पूरी रहती है।

"समझने" पर ही "जीने" की विधि आती है। समझदारी से यह निकलता है - "जीने" के आंशिक
भाग में "करना" है।

"समझने" की ज़रूरत को पूरा करने के लिए मध्यस्थ-दर्शन का प्रस्ताव है। मध्यस्थ-दर्शन में जीने
की विधि के लिए प्रस्ताव है - समाधान सम्पन्नता पूर्वक समृद्धि के साथ गति।

समाधान "समझे" बिना हो नहीं सकता।

\- बाबा श्री नागराज शर्मा के साथ संवाद पर आधारित (दिसम्बर २००७, अमरकंटक )

## नियम

मध्यस्थ-दर्शन के अनुसार: नियति-विधि ही नियम है। सम्पूर्ण नियम अस्तित्व में हैं ही।

नियम से ही अस्तित्व में पदार्थ-अवस्था से प्राण-अवस्था, प्राण-अवस्था से जीव-अवस्था, और
जीव-अवस्था से ज्ञान-अवस्था प्रकट हुई।

भौतिकवाद या विज्ञान ने अपनी हवस के अनुसार नियम प्रतिपादित किए या बना दिए।
जबकि नियम होते हैं, बनते नहीं हैं। ये जो नियम बनाए - वे नियति-विरोधी थे, उन पर चलने
से धरती बीमार हो गयी। इन नियमो के रहते मानव का धरती पर बने रहना खतरे में है।

उसके पहले आदर्शवाद ने "ईश्वरीय नियम" बताये। सभी ईश्वरीय नियम ऐसे ही हैं - ईश्वर के
अधीन में रहो, ईश्वर को रिझाओ, तुम्हारा कल्याण होगा! ईश्वर क्या है? - यह पूछा तो
बताया "तुम समझोगे नहीं!" अब करो! परम्परा में सामान्य आदमी का फंसावट यहीं रहा।

अब मध्यस्थ-दर्शन से जो उपरोक्त दोनों विचारधाराओं का विकल्प जो आया - उससे यह स्पष्ट
होता है:

प्राकृतिक रूप में गवाहित रहना ही नियम है।

प्राकृतिक रूप में प्रमाणित रहना ही नियम है।

प्राकृतिक रूप में वर्तमान रहना ही नियम है।

अध्ययन के लिए इन तीनो बातों को reference में रखना आवश्यक है। पदार्थावस्था,
प्राणावस्था, और जीवावस्था नियम को गवाहित, प्रमाणित, और वर्तमानित करती रहती हैं।
ज्ञान-अवस्था के मानव को भी अपने नियमो को पहचानने की आवश्यकता है। मानव
ज्ञान-अवस्था में होने के कारण मानव में ज्ञान ही गवाहित, प्रमाणित, और वर्तमानित
होगा। समझदारी, ईमानदारी, जिम्मेदारी, और भागीदारी - ये चारों जगह पर जब मानव
पूरा हुआ, तभी मानव ने अपनी गवाही को प्रस्तुत किया। इस विधि से मनुष्य का
ज्ञान-अवस्था में होने का qualification पूरा हो जाता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## साक्षात्कार और प्रमाणित होने की इच्छा

यह आपको पहले सूचित हुआ है - जीवन में दस क्रियाएं हैं, जिसमें चित्त भाग में चिंतन और
चित्रण नाम से दो क्रियाएं संपादित होती हैं। चिंतन क्षेत्र में साक्षात्कार होता है।
साक्षात्कार क्या? भाषा से जो बताया, भाषा के अर्थ में जो वस्तु कल्पना में आई उसका
साक्षात्कार होता है। वह साक्षात्कार हुए बिना अनुभव होता नही है।

साक्षात्कार होने के लिए न्याय, धर्म, सत्य को जीने में प्रमाणित करने की इच्छा समाहित
रहना आवश्यक है। प्रमाणित करने की इच्छा नहीं हो, तो साक्षात्कार होता नहीं है।
प्रमाणित करना जीने में कायिक, वाचिक, मानसिक, कृत, कारित, अनुमोदित ९ भेदों से होता
है। प्रमाणित होने की इच्छा को हटा करके हम साक्षात्कार कर लें, अनुभव कर लें - यह होने
वाला नहीं है। किसी को ऐसे साक्षात्कार, अनुभव नहीं होगा इस धरती पर! एक भी आदमी
को नहीं होगा!!

अभी थोड़ी अधिक आयु वालों के साथ ऐसा है, वे कसौटी में लाने में निष्णात हैं। जिम्मेदारी के
लिए वे निष्णात नहीं रहते हैं। "हम कसौटी में कस कर ही अपना सर इसमें डालेंगे। साक्षात्कार
होता है कि नहीं - देख लेते हैं, फ़िर देखेंगे! अनुभव होता है कि नहीं - देख लेते हैं। अनुभव
होता है - तो उसके बाद में सोचेंगे!" जबकि प्रमाणित करने की अपेक्षा के बिना श्रवण मात्र
से यह अनुभव तक पहुँचता ही नहीं है। श्रवण से कल्पना का projection तुलन तक हो सकता
है, किंतु यदि इस तुलन के साथ हम प्रमाणित होने का उद्देश्य नहीं रखेंगे तो वह साक्षात्कार
में पहुंचेगा ही नहीं!

श्रवण के साथ मनन होता है - जिससे वृत्ति में तुलन होता है। क्यों तुलन करें? - इस बात का
स्पष्ट उत्तर होने पर ही तुलन सफल होता है, और साक्षात्कार होता है। प्रमाणित करने के
लिए तुलन करें तो साक्षात्कार होता है। अन्यथा श्रवण केवल भाषा का ही होता है, अर्थ
मिलता नहीं है। ऐसे में तुलन, केवल तुलन के लिए हो जाता है। इसमें समय व्य्यतीत हो जाता
है। समय को यदि save करना है तो ऊपर जो बात बतायी गयी है, उस तरीके को अपनाने की
आवश्यकता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## संदेश, सूचना, फ़िर अध्ययन

संदेश, सूचना, फ़िर अध्ययन। अध्ययन के बाद रुकता नहीं है। आप-हमारे बीच में संदेश और सूचना
हो गयी है - अब अध्ययन की बारी है। अध्ययन में हम कितना गतिशील हो पायेंगे, यह सोचने
का मुद्दा है। अध्ययन के बिना कोई व्यक्ति विद्वान हो गया, अच्छा-पन प्रमाणित हो
गया - यह हो नहीं सकता। इसके अलावा "अच्छा-पन" को व्यक्त करने की दो जगह हैं -
"सेवा" और "श्रम" के रूप में। ज्यादा से ज्यादा बढ़िया सेवा कर सकते हैं, या श्रम कर सकते
हैं - इससे ज्यादा कुछ नहीं कर सकते। इसमें भी श्रमशीलता को लोगों ने अच्छा वास्तव में माना
नहीं है। श्रम को अच्छा कहा भी होगा तो औपचारिक रूप में कहा होगा। यहाँ तक कि श्रम
करने वाला भी यह तय नहीं कर पा रहा है कि श्रम करना अच्छा कार्य है, या बुरा।
"समझदारी" का कुछ अता-पता नहीं है, इसलिए उसकी श्रेष्ठता की कोई बात ही नहीं है।

इसलिए समझदारी को जनमानस में डालने के लिए एक प्रयोग तो किया जाए! बर्बादी के लिए
आदमी ने इतने प्रयोग किए हैं, एक प्रयोग आबादी के लिए भी किया जाए। यहाँ से हम शुरू
किए। इसके लिए इस दशक में हम कुछ काम किए। करने पर पता चला - हमारे थोड़े करने पर ही
ज्यादा फल होता है। आबादी का फल ज्यादा विस्तार होता है, बर्बादी का फल सीमित
होता जाता है। यह धरती की ही महिमा है। आदमी धरती के साथ इतना बर्बादी किया -
फ़िर भी धरती हर दुर्घटना को छोटा बना कर छोड़ देती है। इसलिए हर दुर्घटना सुधर सकता
है, इस जगह में हम आते हैं। इससे मैं यह आशा करता हूँ - धरती में अभी भी सुधरने की ताकत
किसी न किसी अंश में रखी है। इसलिए धरती की इस ताकत को बुलंद करने के लिए अपने आबादी
के प्रयोगों को बुलंद किया जाए।

\- बाबा श्री नागराज शर्मा के साथ संवाद पर आधारित (जनवरी २००७)

## सत्य" का मतलब

### प्रश्न: "सत्य" शब्द से क्या आशय है?

उत्तर: सत्य को मैंने अनुभव किया है। सह-अस्तित्व रूप में सत्य को मैंने पहचाना। सह-अस्तित्व
ही परम सत्य है। सह-अस्तित्व को मैंने ऐसा देखा है - व्यापक वस्तु में एक-एक वस्तुएं (जड़ और
चैतन्य) डूबी हुई, भीगी हुई, और घिरी हुई हैं। भीगा होने से हर वस्तु का ऊर्जा संपन्न होना
समझ में आया। यह मुख्य बात है। हर वस्तु ऊर्जा संपन्न है, इसकी गवाही है - उसकी
क्रियाशीलता। हर वस्तु अपने परमाण्विक स्वरूप में स्वयं-स्फूर्त रूप में क्रियाशील है। चाहे वह
भौतिक वस्तु हो, रासायनिक वस्तु हो, या जीवन वस्तु हो। जीवन को ही हम चैतन्य वस्तु कह
रहे हैं। भौतिक और रासायनिक पदार्थों को हम जड़ वस्तु कह रहे हैं। भौतिक और रासायनिक
वस्तुओं के मूल में परमाणु स्वयं-स्फूर्त क्रियाशील हैं। जीवन भी अपने स्वरूप में एक परमाणु ही है।
यह इस अनुसंधान की एक बहुत गरिमा-संपन्न उपलब्धि है - जो ईश्वर-वादी नहीं पहचान पाये,
और भौतिकवादी भी नहीं पहचान पाए। परमाणु की चर्चा भौतिकवादियों ने बहुत किया।
ईश्वर-वादियों के पास परमाणु का चर्चा करने का कोई माद्दा नहीं रहा - यह मैं मानता हूँ।

\- बाबा श्री नागराज शर्मा के साथ संवाद पर आधारित

## मध्यस्थ क्रिया का मतलब

अस्तित्व में हर क्रिया (वास्तविकता) के तीन stages हैं - पैदा होना (उद्भव), बने रहना
(विभव), और विलय होना (प्रलय)। यह हर क्रिया के साथ है। जैसे - कोई धान पैदा होता
है, बना रहता है कुछ समय तक, फ़िर खाद बन जाता है। कोई जीव पैदा होता है, कुछ समय
तक जीता है, फ़िर मर भी जाता है। कोई मनुष्य भी पैदा होता है, कुछ समय तक जीता है,
फ़िर मर भी जाता है।

इन तीन stages में "बने रहने" के stage में वस्तु की उपयोगिता (purpose) है। "बने रहने"
का स्वरुप ही वस्तु का "आचरण" है। वस्तु के बने रहने में ही उसका वैभव है, जिसकी "परम्परा"
होती है। वही मध्यस्थ है। वस्तु की उपयोगिता सिद्ध होना ही उसकी "मध्यस्थता" है। पैदा
होना (उद्भव) stage उपयोगिता "के लिए" हैं। विलय हो जाने के बाद वह उपयोगिता नहीं
रहा।

मध्यस्थ-दर्शन का मतलब है - अस्तित्व में वस्तुओं की उपयोगिता (purpose) को समझना।
मनुष्य ही यह समझता है। समझने पर ही मनुष्य अस्तित्व में स्वयं की उपयोगिता को सिद्ध कर
पाता है। मनुष्य की उपयोगिता या वैभव सिद्ध होती है - मानव परम्परा में। मानव परम्परा
के आधार-स्तम्भ हैं - आचरण, शिक्षा, विधि (संविधान), और व्यवस्था।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## भ्रमित मनुष्य में जीवन की स्थिति

### प्रश्न: आपने लिखा है - "मैं निर्भ्रमित अवस्था में आत्मा हूँ, और भ्रमित अवस्था में अंहकार हूँ", उसका क्या मतलब है?

उत्तर: भ्रमित अवस्था में शरीर को ही "मैं" माने रहते हैं। जागृत होने पर जीवन को "मैं" के
रूप में जानते और मानते हैं। जीवन एक गठन-पूर्ण परमाणु है। जिसका मध्यांश आत्मा है।

### प्रश्न: भ्रमित-मनुष्य में मध्यांश (आत्मा) और बुद्धि का क्या रोल होता है?

उत्तर: भ्रमित मनुष्य में मध्यांश (आत्मा) का कोई रोल ही नहीं है। भ्रमित मनुष्य में मध्यांश
"होने" के रूप में है, "रहने" के रूप में नहीं! "होना" प्राकृतिक-विधि से हो गया। "रहना" -
जागृति-विधि से होता है। बुद्धि के साथ भी वैसे ही है। चित्त में न्याय-धर्म-सत्य तुलन
दृष्टियों के साथ भी वैसे ही है। जीवन में कल्पनाशीलता- कर्म-स्वतंत्रता वश भ्रमित स्थिति में
भी ज्ञान का अपेक्षा बना रहता है।

### प्रश्न: कोई आदमी गलती करता है, उसको फ़िर बुरा लगता है - यह कैसे होता है?

उत्तर: कल्पनाशीलता के कारण। हम अच्छा होना चाह रहे हैं, पर अच्छा हो नहीं पा रहे हैं -
इसलिए होता है ऐसा।

### प्रश्न: "अच्छा होना चाहने" की बात कहाँ से आ गयी?

उत्तर: अच्छा होना चाहने की बात हर मनुष्य में है। अच्छे होने की कल्पना जीवन की ४.५
क्रिया में ही हो जाती है। हम अपने घर-परिवार, गाँव, देश के लोगों से अच्छा होना चाहते
ही हैं। यह ४.५ क्रिया में हुई कल्पना ही है। यह अच्छा होना चाहना ही आगे अध्ययन का
आधार है।

### प्रश्न: अध्ययनरत मनुष्य के साथ बुद्धि और आत्मा की क्या स्थिति है?

उत्तर: अध्ययन-काल में साक्षात्कार पूर्वक बुद्धि सहीपन को स्वीकारता है। अनुभव में पहुँच के,
आत्मा और बुद्धि ही प्रमाण रूप में प्रकट होती है।

### प्रश्न: अध्ययन होने से पहले बुद्धि और आत्मा में क्या कोई क्रिया नहीं है?

उत्तर: बुद्धि में बोध होने का प्यास बना रहता है. आत्मा में अनुभव होने का प्यास बना
रहता है. उसी तरह वृत्ति में न्याय-धर्म-सत्य के तुलन का प्यास बना रहता है. यह प्यास
वृत्ति में है तभी तो मानव आगे आगे सोच ही रहा है.

न्याय-धर्म-सत्य तुलन में आ जाए. उसके आधार पर चेतना विकास मूल्य शिक्षा ध्रुवीकरण हो
जाए, उसके आधार पर मूल्यों का आस्वादन हो जाए - इसके लिए इसको प्रस्तुत किया है. साढ़े
पाँच क्रिया जो दबी थी वे प्रमाणित हो जाएँ - इतना ही तो बात है. प्रिय, हित, लाभ
के अलावा और कुछ हो सकता है यह कल्पना में ही रह गया था, अध्ययन में नहीं आया था.

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## भार-बंधन और अणु-बंधन

### प्रश्न: भार-बंधन और अणु-बंधन क्या है?

उत्तर: परमाणुओं, अणुओं, और उनसे रचित रचनाओं में जो संगठित होने की बात जो है - वही
भार-बंधन है। साम्य-सत्ता (व्यापक) में संपृक्त रहने से परमाणु-अंशों में चुम्बकीय बल सम्पन्नता
रहती है। इसी के कारण उनमें एक दूसरे के साथ जुड़ने वाला गुण है, जिसको "भार-बंधन" कहा
है। अनेक परमाणुओं के भार-बंधन पूर्वक एक अणु के रूप में संगठित होने से "अणु बंधन" है। अणु-बंधन
से सारी प्राकृतिक रचनाएँ हैं - जैसे मिट्टी, पत्थर, मणि, और धातु। ये सभी रचनाएँ व्यवस्था
के अर्थ में हैं।

जड़ जगत में भार-बंधन और अणु-बंधन की उपयोगिता है। जीवन गठन-पूर्ण परमाणु है, इसलिए वह
इस बंधन को नकारता है। जीवन सामयिक रूप में (शरीर यात्रा के दौरान) जड़ जगत की
उपयोगिता को स्वीकारता है, और स्वयं भी उसके लिए पूरक होता है।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## समाधान और समस्या

हर व्यक्ति अपनी समझदारी के आधार पर सोच-विचार बनाता है। उस सोच-विचार के आधार
पर योजना बनाता है। उस योजना के आधार पर कार्य-योजना बनाता है। उस कार्य-योजना के
क्रियान्वयन पर फल-परिणाम होता है। वह फल-परिणाम समझदारी के अनुरूप हो गया, मतलब
समाधान हो गया। यदि उसके विपरीत जाता है, तो समस्या हो गया।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## क्रियाशीलता और आचरण-शीलता

सत्ता में संपृक्त होने से हर इकाई क्रियाशील है। बिना ऊर्जा के क्रियाशीलता हो नहीं
सकती। सत्ता ही वह ऊर्जा है जिसमें एक-एक संपृक्त होने के कारण क्रियाशील है। हर इकाई
की क्रियाशीलता ही उसके निश्चित आचरण के रूप में प्रकट होती है। जैसे दो अंश का परमाणु
अपने में क्रियाशील है, और वह अपने निश्चित आचरण को प्रकट करता है। वैसे ही एक झाड़ भी
अपने में क्रियाशील है, और वह अपने निश्चित आचरण को प्रकट करता है। मनुष्य के साथ ऐसा
नहीं है। मनुष्य क्रियाशील तो है, पर आचरण-शील नहीं है - मतलब अभी तक मनुष्य अपने
निश्चित आचरण को प्रकट नहीं किया है। अब इसको कैसे सुधार जाए? निर्विरोध पूर्वक कैसे
किसको सुधारा जाए? विरोध पूर्वक कोई सुधार होता नहीं है। दमन पूर्वक भी कोई सुधार
होता नहीं है। विरोध का विरोध और विरोध का दमन आदमी करके देख चुका है, इससे कोई
सुधार होता नहीं है। यहाँ हम कह रहे हैं - विरोध का विजय। यह एक साधारण बात है। इसमें
विशेष नाम की कोई चीज नहीं है।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## सत्ता में संपृक्त प्रकृति

व्यापक, शून्य, Space जो इकाइयों के बीच खाली स्थली के रूप में दीखता है - यह क्या है?
यह कुछ भी नहीं है! - यह कहना नहीं बनता! यहाँ यह बता रहे हैं - यह व्यापक साम्य ऊर्जा
है। प्रकृति की सभी इकाइयां इसमें संपृक्त (डूबी, भीगी, और घिरी) हैं। व्यापक स्वयं में
क्रिया न होते हुए भी, सभी क्रियाओं का आधार है। यह सह-अस्तित्व का मूल स्वरूप है। यह
मूल बात समझ में आने पर ही सह-अस्तित्व का पूरा वैभव समझ में आता है।

इकाइयों का वैभव ही मध्यस्थता है। वैभव की ही परम्परा बनती है। जैसे - दो अंश का परमाणु
का एक निश्चित आचरण है। सभी दो अंश के परमाणुओं का वैसा ही निश्चित आचरण है। यही दो
अंश के परमाणु का वैभव है। वैसे ही नीम के, आम के झाड़ का आचरण निश्चित है। भालू, बाघ,
और गाय का आचरण निश्चित है। मनुष्य का आचरण निश्चित होना अभी बाकी है। यही मुख्य
मुद्दा है। मनुष्य का निश्चित आचरण समझदारी के बिना आएगा नहीं।

इकाइयां क्रियाशील हैं - यह समझ में आता ही है। साम्य ऊर्जा अपने में कोई क्रिया करता
नहीं है। जैसे ज्ञान, विवेक, विज्ञान हैं - ये अपने आप में कोई क्रिया नहीं हैं। ज्ञान को
execute करना क्रिया है। ज्ञान को पूरा execute ज्ञान-अवस्था का मानव ही कर सकता
है। ज्ञान जो है - वह तेरह digits में समाया है। चार विषयों (आहार, निद्रा, भय, मैथुन)
का ज्ञान, पाँच संवेदनाओं (शब्द, स्पर्श, रूप, रस, गंध) का ज्ञान, तीन ईश्नाओं का ज्ञान
(पुत्तेष्णा, वित्तेष्णा, लोकेश्ना) और उपकार का ज्ञान।

इसमें से चार विषयों का ज्ञान जीव-जानवर भी प्रकाशित करते हैं। उनमें विषयों का ज्ञान
है - तभी तो उसको प्रकाशित करते हैं। जीव जानवर पाँच संवेदनाओं का उपयोग करते हैं, इन
चार विषयों में जीने के लिए। मनुष्य जब धरती पर प्रकट हुआ - तो उसमें सुख की चाहत
जन्म-जात रही। संवेदनाओं में मनुष्य को सुख भासा। मनुष्य ने कल्पनाशीलता और कर्म स्वतंत्रता
वश पाँच संवेदनाओं को राजी रखने के लिए सारा करतूत शुरू किया। इसी क्रम में आहार, आवास,
अलंकार को लेकर जीव जानवरों से बिल्कुल भिन्न जीना शुरू कर दिया। साथ में दूर-श्रवण,
दूर-दर्शन, और दूर-गमन के तमाम साधनों को प्राप्त कर लिया। इसी क्रम में मनुष्य ने अपने
को जीव-जानवरों से ज्यादा अच्छा मान लिया! पर ऐसा मानने से मनुष्य का अच्छा-पन कोई
प्रमाणित नही हुआ। ज्ञान के बाकी चार भाग अज्ञात रहने के कारण मनुष्य ने धरती के साथ
अपराध किया, बाकी तीनो अवस्थाओं के साथ असंतुलन किया, और मनुष्य जाती के साथ भी
अन्याय किया। यह सब के चलते ऐसी स्थिति में पहुँच गए की आज धरती ही बीमार हो गयी।

इसलिए मनुष्य को ज्ञान के बाकी चार पक्षों को पहचानने की आवश्यकता है। यदि धरती पर
बने रहना है तो! इसी के लिए मध्यस्थ-दर्शन का विकल्प प्रस्तुत है। जरूरत है, तो अपनाएगा
आदमी जात!

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## सत्ता में सम्पृक्त्ता वश प्रकृति क्रियाशील है।

प्रकृति क्रिया है। प्रकृति सत्ता में संपृक्त है। सत्ता क्रिया नहीं है। सत्ता व्यापक है,
पारगामी है, और पारदर्शी है। सत्ता ही जड़ प्रकृति के लिए मूल ऊर्जा है। यही चैतन्य
प्रकृति के लिए ज्ञान है।

सत्ता में सम्पृक्त्ता वश ही जड़ और चैतन्य प्रकृति क्रियाशील है। सभी क्रियाओं का आधार
सत्ता ही है।

जैसे -नियम कोई क्रिया नहीं है। पदार्थ-अवस्था नियम-सम्पन्नता से क्रियाशील (आचरण-शील)
है। "नियम" शब्द व्यापक को ही इंगित करता है।

ज्ञान कोई क्रिया नहीं है। जागृत-मनुष्य ज्ञान-सम्पन्नता से क्रियाशील (आचरण-शील) है।
"ज्ञान" शब्द व्यापक को ही इंगित करता है।

मैं क्रियाशील हूँ, सब कुछ क्रियाशील है - यह प्राकृतिक है। मैं कैसे क्रियाशील हूँ? सब कुछ कैसे
क्रियाशील है? - यह मनुष्य को समझने की आवश्यकता है। यह समझ में आना = सत्ता में प्रकृति
की सम्पृक्त्ता समझ में आना = अस्तित्व में व्यवस्था का सूत्र समझ में आना = स्वयम का व्यवस्था
में होने, और समग्र व्यवस्था में भागीदारी करने का स्वरूप समझ में आना।

### प्रश्न: हमको तो व्यापक एक खाली स्थान दीखता है, इससे ज्यादा नहीं! यह खाली स्थान "ऊर्जा" है, इस बात को कैसे समझें?

उत्तर: व्यापक में हम भीगे हैं, डूबे हैं, घिरे हैं - इस तरफ़ आदमी ने सोचा ही नहीं है! हम
चारों तरफ़ से व्यापक से घिरे हैं, इस बात से प्रमाण आता है - हम इसमें डूबे हैं। इसके बाद
मनुष्य में कल्पनाशीलता है। कल्पनाशीलता केवल मनुष्य में ही है। कल्पनाशीलता के आधार पर ही
हम "ज्ञान" तक पहुँचते हैं। व्यापक ही ज्ञान है।

इस प्रस्ताव को जब जीने में परीक्षण करने जाते हैं, तब यह स्वीकार हो जाता है।

### प्रश्न: परीक्षण कैसे करें?

उत्तर: इस समझ से जीना ही इसका परीक्षण है। आपके जीवन में ज्ञान (व्यापक) कल्पनाशीलता
के रूप में है ही। आपके शरीर में व्यापक ऊर्जा-सम्पन्नता के रूप में है ही। इसी को अनुभव करने
की बात है। स्वयं का निरीक्षण-परीक्षण करने से ही अनुभव होगा।

कल्पनाशीलता के आधार पर ही हम ज्ञान तक पहुँचते हैं। हर मनुष्य में कल्पनाशीलता प्राकृतिक
विधि से एक अधिकार है। उस अधिकार को अध्ययन के लिए प्रयोग करने की बात है।

समझदारी से समाधान, और श्रम से समृद्धि प्रमाणित होती है।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## सत्य से मिथ्या कैसे पैदा होता है?

वेदान्त में ब्रह्म को प्रतिपादित किया - ब्रह्म सत्य है, ज्ञान है, अनंत है। ब्रह्म को
व्यापक, सर्वत्र एक सा विद्यमान - ऐसा माना। ब्रह्म मनुष्य के पास ज्ञान रूप में आता है,
यह सूत्र दिया। साथ ही यह बताया - ब्रह्म से ही जीव-जगत पैदा हुआ। जगत पैदा होने की
बात एक पूरा उपनिषद् में ही लिखा है। उसके बाद यह बताया - माया की ब्रह्म पर परछाई
पड़ने से असंख्य जीवों की उत्पत्ति हो गयी। उसके बाद तीसरे लाइन में लिखा - "ब्रह्म सत्य,
जगत मिथ्या"!

"सत्य से मिथ्या कैसे पैदा होता है?" - यह मेरा प्रश्न था।

तत्कालीन रमन मह्रिषी ने मुझे बताया, इसका उत्तर समाधि में ही मिल सकता है। उसके आधार
पर हम अमरकंटक चले आए, साधना किया, और समाधि होने पर यह पाया - उसमें ज्ञान नहीं
हुआ! उसके बाद संयम करने पर सह-अस्तित्व स्वरूप में अस्तित्व को देखा। उसको हम लोगों के
सम्मुख रखना चाहते हैं - उसमें विरोध का विजय होता है। हर व्यक्ति को समझदार बनाने से
विरोध का विजय होता है। यह शिक्षा-संस्कार पूर्वक होता है।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## सत्ता ही ज्ञान है

### प्रश्न: "सत्ता ही ज्ञान है" - इस प्रतिपादन को कैसे समझें?

उत्तर: ऊर्जा-सम्पन्नता प्राकृतिक है। ऊर्जा-सम्पन्नता वश सभी जड़ (भौतिक-रासायनिक) और
चैतन्य (जीवन) इकाइयाँ क्रियाशील हैं।

कल्पना जीवन-क्रिया है। जीवन क्रियाशील है, मतलब जीवन ऊर्जा संपन्न है। जीवन भी सत्ता
में डूबा, भीगा, घिरा है। सत्ता ही ज्ञान है - जिसकी सम्पन्नता वश जीवन (गठन-पूर्ण
परमाणु) कल्पना करता है।

आप कल्पना करते हो या नहीं? कैसे करते हो? - यह इसका उत्तर है। इसको समझने के लिए आप
अपने स्वयं की गवाही को मानो। यह मूल बात है। यह समझ में नहीं आता है, तो आगे कुछ भी
समझ में नहीं आएगा।

### प्रश्न: इसको फ़िर से समझाइये!

उत्तर: ऊर्जा-सम्पन्नता के बिना कुछ काम नहीं करता। ऊर्जा-सम्पन्नता है ही सब में।
मनुष्येत्तर प्रकृति में यह ऊर्जा क्रियाशीलता के रूप में है। मनुष्य प्रकृति में यह ज्ञान-शीलता
के रूप में है। ज्ञान-शीलता का प्राथमिक रूप कल्पनाशीलता है। उसी से ही मनुष्य काम करता
है। अब आप काम करने को देख पाते हो, काम के मूल में जो ऊर्जा (ज्ञान) है, उसको नहीं देख
पा रहे हो! वह दर्शन आप में तैयार हो, ऐसी मैं कामना करता हूँ।

### प्रश्न: कैसे तैयार होगा? क्या करें जिससे मुझ में वह दर्शन तैयार होगा?

उत्तर: क्रियाशीलता के मूल में ऊर्जा-सम्पन्नता है, इस विधि से परामर्श करते जाते हैं, तो
वह जो जाता है। अनुभव में यही समझ में आता है। अनुभव का जो नारा लगा रहे हैं - उसमें यही
समझ में आता है। अनुभव के लिए ध्यान दें। (इस प्रस्ताव के) हरेक शब्द से सूचना
(information) है। शब्द का अर्थ होता है। अर्थ के मूल में जो वस्तु होता है, वह समझ में
आना अनुभव है। अनुभव के आधार पर प्रमाण है। प्रमाण के आधार पर सारे संसार को समझाना
बनता है। प्रमाण के बिना समझाना नहीं बनता। हमें स्वयं प्रमाण स्वरूप होना होगा, तभी
हमको दूसरे को अध्ययन कराने का अधिकार है।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## तर्क का प्रयोजन

### प्रश्न: तर्क क्या है? तर्क का प्रयोजन क्या है?

उत्तर: तर्क का मतलब है - क्यों और कैसे का उत्तर दे पाना। ऐसा तर्क एक प्रेरणा है।
तर्क-सम्मत अभिव्यक्ति वस्तु तक पहुंचाने का एक bridge है। तर्क स्वयं में कोई वस्तु नहीं है।

अभी आदमी-जात तर्क के लिए तर्क करता है। क्यों-कैसे पूछने को तर्क मान लिया है - पर ऐसा
होता नहीं है। इस चंगुल से छूटने की आवश्यकता है।

तर्क-संगति चित्रण तक जाता है। चिंतन में जाता नहीं है। चिंतन में कोई तर्क नहीं है। बोध में
कोई तर्क नहीं है। अनुभव में कोई तर्क नहीं है। अनुभव प्रमाण में कोई तर्क नहीं है।

\- बाबा श्री नागराज शर्मा के साथ संवाद पर आधारित (भोपाल, अक्टूबर २००८)

## प्रामाणिकता के आधार पर ही न्याय, धर्म, और सत्य है.

प्रामाणिकता के आधार पर ही न्याय है, धर्म है, सत्य है। अनुभव के कोई gradations नहीं
हैं। अनुभव पूरा ही होता है। अनुभव में परिवर्तन नहीं है। जब कभी न्याय समझ में आता है -
धर्म और सत्य भी समझ में आते हैं। धर्म और सत्य के बिना न्याय प्रमाणित होता नहीं है। सत्य
की रोशनी में ही धर्म प्रकाशित होता है, न्याय प्रकाशित होता है, सत्य तो स्वयं
प्रकाशित है ही।

मानव चेतना विधि से हम तीन ईश्नाओं के साथ जीते हैं - तब हम न्याय प्रधान विधि से जीते
हैं। साथ ही धर्म और सत्य को प्रकाशित करते रहते हैं। उपकार करते रहते हैं। प्रधान रूप में
तीन ईश्नायें ही रहती हैं। तीनो ईश्नाओं को लेकर के उपकार करते हैं।

उसके बाद देव-मानव पद में वित्तेष्णा और पुत्तेष्णा को गौण करके लोकेश्ना को लेकर चलते हैं।
इस प्रकार देव-मानव धर्म-प्रधान विधि से न्याय और सत्य को प्रमाणित करता है। सत्य
प्रमाणित करने का मतलब है - उपकार करना।

दिव्य-मानव उपकार प्रधान विधि से धर्म और न्याय को प्रमाणित करता है।

मानव-जाती का उद्धार (तरन-तारण) इसी विधि से है। इससे किसको क्या तकलीफ है?

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## विरक्ति-वाद और आसक्तिवाद का विकल्प

जागृति के पहले मन शरीर के तद्रूप होकर शरीर का दृष्टा बना रहता है। शरीर को ही जीवन
माना रहता है। उसी के अनुरूप प्रिय-हित-लाभ दृष्टियों से तुलन करता है। न्याय-धर्म-सत्य
छुटा रहता है। प्रिय-हित-लाभ दृष्टियों से तुलन के आधार पर ही विश्लेषण और चित्रण हो
जाता है। यही भौतिकवाद है - जो जीव-चेतना में जीना है। ऐसे में भी जीवों से अधिक अच्छा
जीने की कल्पनाएँ बनती हैं। इन्ही कल्पनाओं के चलते निकले - विरक्तिवाद और आसक्तिवाद।

विरक्ति से क्या मिल गया? - यह मानव परम्परा को आज तक पता नहीं चला।

आसक्तिवाद से भोग-अतिभोग में गए, और धरती बीमार हो गयी।

मध्यस्थ-दर्शन विरक्ति-वाद और आसक्तिवाद दोनों का विकल्प है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## अध्ययन विधि से बुद्धि में बोध होता है

लिखना सूचना है। पढ़ना शब्द है।

शब्द का स्मरण अध्ययन नहीं है।

शब्द के अर्थ को समझना अध्ययन है।

शब्द का अर्थ हमारा स्वीकृति होता है - यह स्मरण नहीं है। स्वीकृति बुद्धि में बोध रूप में
होता है। शब्द का अर्थ जब बुद्धि में आता है - तब हम समझे हैं। शब्द का अर्थ बुद्धि में ही
स्वीकृत होता है - उसके पहले भी नहीं, उसके बाद भी नहीं।

अर्थ को समझने के बाद बुद्धि में ही उसको प्रमाणित करने की प्रवृत्ति होती है। बुद्धि में जब
सह-अस्तित्व बोध होता है - तब आत्मा में स्वयं की प्रव्रत्ति रहती है - अस्तित्व में अनुभव
करने की। बुद्धि में बोध होने पर आत्मा का अस्तित्व में अनुभव करना भावी है। उसके लिए कोई
training की ज़रूरत नहीं है। जीवन का मध्यांश अनुभव के योग्य रहता ही है - इसलिए बुद्धि
में बोध के बाद आत्मा अनुभव करता ही है।

बुद्धि में बोध होने के लिए सर्वसुलभ विधि अध्ययन-विधि ही है। अध्ययन के लिए मन को लगा
देना ही अभ्यास है।

अनुभव के फलस्वरूप प्रमाण बोध बुद्धि में होता है। इस अनुभव-मूलक प्रमाण बोध को प्रमाणित
करने के क्रम में चित्त में चित्रण, वृत्ति में न्याय-धर्म-सत्य के अर्थ में तुलन/विश्लेषण, और मन
उसी के अनुरूप आस्वादन-चयन के रूप में प्रमाणित हो जाता है। इस ढंग से जीवन अनुभव के बाद
जीवन अनुभव के साथ तदाकार हो जाता है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## कल्पनाशीलता के प्रयोग से ज्ञान तक पहुँचने का का रास्ता है.

कल्पनाशीलता प्रकृति-प्रदत्त है। कल्पनाशीलता जीवन से मानव-शरीर द्वारा प्रकट है।
कल्पनाशीलता मूलतः साम्य ऊर्जा (व्यापक) ही है। कल्पनाशीलता क्रिया नहीं है, वह ऊर्जा
ही है। कल्पनाशीलता घटता बढ़ता नहीं है। यही कल्पनाशीलता जीवन में गुणात्मक विकास
पूर्वक ज्ञान-सम्पन्नता तक पहुंचता है।

कल्पना ही ज्ञान तक पहुँचने का रास्ता है। कल्पना नहीं है तो ज्ञान तक पहुँचने का कोई
रास्ता ही नहीं है। कल्पनाशीलता के प्रयोग से सह-अस्तित्व स्वरूपी सत्य को समझना ही
ज्ञान के लिए रास्ता है। इसके लिए ध्यान देना होता है। ध्यान देना मतलब मन को लगाना।
हम जो चयन और आस्वादन करते हैं - उस वस्तु का नाम है मन। ये दो क्रिया करने वाले मन को
अनुभव के पक्ष में लगाने को ध्यान देना कहा। मन जब लगता है, तब विचार और इच्छा भी उसके
साथ रहते ही हैं। मन किस बात में लगाना है - इसकी प्राथमिकता इच्छा में ही तय होती है।
जिस इच्छा को हम प्राथमिक स्वीकारते हैं - उसी के लिए काम करते हैं। अनुभव की आवश्यकता
जब तीर्वतम इच्छा के स्तर पर पहुँच जाती है - तब मन लगता ही है। मन लगता है तो अध्ययन
होता ही है।

मानव जीवन और शरीर का संयुक्त स्वरूप है। मानव में कल्पनाशीलता जीवन से है, शरीर से नहीं
है। कल्पनाशीलता ही जीवन में ज्ञान-सम्पन्नता का भ्रूण स्वरूप है। कल्पनाशीलता जीवन की
ताकत है। यही कल्पनाशीलता गुणात्मक विकास विधि से ज्ञान-सम्पन्नता तक पहुँचता है।
सह-अस्तित्व स्वरूपी सत्य की समझ ही ज्ञान है। तात्विक रूप में ज्ञान व्यापक ही है।

\- बाबा श्री नागराज शर्मा के साथ संवाद पर आधारित (अक्टूबर २००८, भोपाल )

## पिछली पीढी के प्रति कृतज्ञता और सम्मान का आधार क्या हो?

प्रश्न: अपनी पिछली पीढी (माता-पिता आदि) के प्रति कृतज्ञता और सम्मान का ठोस आधार
क्या हो?

उत्तर: हमारे माता-पिता ने हमको यह शरीर दिया (जन्म दिया) - इस अर्थ में हम उनके
प्रति कृतज्ञ हो सकते हैं। दूसरे - वे जैसे भी रहे हों, हमारे अच्छे होने के लिए वे सदा आशा
बनाए रखे - इसके लिए हम उनके प्रति कृतज्ञ हो सकते हैं। ये दोनों मौलिक बातें हैं। ये टलने
वाली बातें नहीं हैं। तीसरे - बचपन में वे हमारी सेवा किए हैं, उसके लिए हम उनके प्रति
कृतज्ञ हैं।

इन तीन बिन्दुओं को क्या मिटाया जा सकता है? इनके लिए केवल कृतज्ञ ही हुआ जा सकता है।
इस तरह हमको पिछली पीढी के प्रति कृतज्ञ होने का स्त्रोत मिल गया।

सम्मान करने के बारे में - हमारे अभिभावक हमारा शुभ ही चाहते रहे हैं, उन्होंने मेरा अशुभ
नहीं चाहा है, इस आधार पर हम उनका सम्मान कर सकते हैं। इसमें किसको क्या तकलीफ है?

बुजुर्गों को हम सिखाने-समझाने की बात स्वप्न में भी न सोचा जाए! हमसे कोई बुजुर्ग सीखेगा
नहीं। हमारे पिताजी हमसे तो सीखने वाले नहीं हैं। पिताजी का हम सम्मान कर सकते हैं, वे
हमारा शुभ चाहते रहे - इस आधार पर।

अभी आज की शिक्षा प्राप्त बच्चों का सोच ऐसा जाता है - हमारे बुजुर्गों ने अपने व्यसन के
अर्थ में संतान को पैदा किया! यहाँ ले गए। "आधुनिक" विज्ञान संसार ने हमको यहाँ ला कर
खड़ा कर दिया है। इसमें क्या न्याय होगा - आप बताओ? बहुत कष्ट-दायक बात है न यह? ऐसे
कष्ट-दायक कसौटी पर जाने के बाद हमारा जगह कहाँ है? क्या करना चाहिए, क्या नहीं
करना चाहिए? इस मानसिकता से सोचने पर बुजुर्गों की सेवा करने के स्थान पर उनसे घृणा
करना बनता है। जबकि सह-अस्तित्व वादी विधि से कैसे आसानी से कृतज्ञता और सम्मान मूल्यों
के अर्थ में अपने बुजुर्गों की सेवा करने का रास्ता निकल जाता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## शुभकामना का कार्य रूप

### प्रश्न: हम दूसरे के लिए जो शुभ कामनाएं करते हैं, उससे क्या कुछ होता भी है?

उत्तर: हमारी शुभ-कामना सामने व्यक्ति के पुण्य से ही फलित होती है। पुण्य का मतलब है -
कायिक, वाचिक, मानसिक रूप से मानव जो न्याय करता है, समाधान को प्रस्तुत करता है,
उससे है। शुभ-कामना सामने व्यक्ति को शुभ करने के लिए उत्साहित करने के अर्थ में है। उससे
ज्यादा कुछ नहीं। शुभ-कामना इस तरह से शुभ के लिए प्रेरणा देने के रूप में है। इसका
स्वाभाविक रूप इतना ही है। यदि इसमें थोड़ा भी कुछ और होता तो - अस्तित्व की
स्वयं-स्फूर्तता के नियम का हनन होता! प्रकृति में इसके अलावा और कोई व्यवस्था ही नहीं है।
श्राप और अनुग्रह के चक्कर में संसार कितना परेशान हुआ - यह अपने आप में एक इतिहास है!

शुभ-कामना होता है - यह सही है।

शुभ घटित होता है - यह भी सही है।

शुभ के लिए मानव प्यासे हैं - यह भी सही है।

अब यहाँ कह रहे हैं - समझदारी के आधार पर कार्य-व्यवहार करने से ही शुभ घटित होता है।

इस ढंग से यह बात सामान्य हो गयी। समझदारी को अध्याव्सायिक (अध्ययन या शिक्षा)
विधि से प्रमाणित करने की आवश्यकता थी - उसमें मैं सफल हो गया! इस बात का
लोकव्यापीकरण भले ही धीरे-धीरे हो - लेकिन इतने में तो मैं सफल हो गया। अध्ययन विधि से
आदमी समझदार हो सकता है - इस जगह में तो मैं आ गया हूँ।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## अच्छा लगना, अच्छा होना नहीं है.

"अच्छा लगना" प्रिय-हित-लाभ दृष्टियों से व्यक्तिवाद की ओर ले जाता है। मुझ को यह अच्छा
लगता है, आपको कोई दूसरा ही चीज अच्छा लगता है। इससे कोई रास्ता नहीं निकलता। अच्छा
होने की ही परम्परा होगी, अच्छा लगने की परम्परा नहीं होगी। अभी सारे ७०० करोड़
आदमियों का पग "अच्छा लगने" की जगह पर ही चल पाया है। "अच्छा होने" को लेकर एक पग
रखने की जगह भी नहीं बना। जबकि मानव परम्परा को धरती पर हुए हजारों वर्ष बीत चुके
हैं। कितना मार्मिक बात है - आप ही सोच लो!

मनुष्य जैसे बौखला गया है। क्या बोलने से अच्छा लगेगा, इस जगह में आ गया है। ज्यादा लोगों
को जो बोलने से अच्छा लगता है, वह बोल देता है। "अच्छा होना" तो हवा में है।

समझदारी पूर्वक समाधान संपन्न होने से ही अच्छे होने की शुरुआत है। उसका प्रस्ताव आपके
सामने अध्ययन के लिए आ चुका है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## अनुभव को बताया जा सकता है.

दर्शन स्थिति-गति है। स्थिति में अनुभव है। गति में विचार आ गया। अनुभव के स्वरूप को स्पष्ट
कर पाना - यह दर्शन है। अनुभव की अभिव्यक्ति, सम्प्रेश्ना, और प्रकाशन के साथ चित्रण
रहता ही है। अनुभव बीज रूप में रहता है, सम्पेश्ना कवच रूप में रहती है।

अनुभव सम्पन्नता के बाद आत्मा में जो बीज रूप में अनुभव है - वह मनुष्य की परस्परता में
संप्रेषित होता है। "यह अनुभव का मुद्दा है" - यह अंगुली-न्यास होता है। जैसे - व्यापक वस्तु
आपको बोध कराने के लिए मुझको संप्रेषित होना ही पड़ेगा। व्यापक वस्तु का अपने चित्त में
चित्रण करने के लिए मेरे पास अनुभव है। व्यापक वस्तु की महिमा करने जाता हूँ - तो उसको
अपने चित्त में चिंतन करने का माद्दा मेरे पास है। जैसे - पारगामियता और पारदर्शिता का
चिंतन करने का माद्दा मेरे पास है। व्यापक अनुभव का मुद्दा है।

मैं व्यापक वस्तु के बारे में बोलता हूँ, आप सुनते हैं। सुनने से व्यापक वस्तु के बारे में आप जाते हैं।
व्यापक वस्तु की पारगामियता और पारदर्शिता को जब मैं स्पष्ट करता हूँ तो वह आपके मन में
पहुँचता है, विचार में पहुँचता है, चित्रण में पहुँचता है। इस का साक्षात्कार आपमें तुलन पूर्वक
होता है, जिसके स्वीकृत होने पर आप में बोध और अनुभव हो ही जाता है। इस तरह व्यापक
आपके अनुभव में आ गया।

अनुभव को बताया जा सकता है। अनुभव को बताने का प्रयोजन है - मानव-परम्परा को जागृत
करना।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## विकल्प को समझना

पहले से हम कुछ खाका बनाए रहते हैं, उसके साथ इस प्रस्ताव को जोड़-तोड़ करने का प्रयास
करते हैं। जितना जुड़ पाता है, उसको हम स्वीकार करते हैं। जो जुड़ नहीं पाता है, उस पर
शंका करते हैं। वहीं अटक जाते हैं। जबकि जीव-चेतना और मानव-चेतना के बीच जोड़-तोड़ करने
का कोई स्थान ही नहीं है। जीव-चेतना के स्थान पर मानव-चेतना को अपनाने की बात है।
यही विकल्प का मतलब है।

एक बात को तो हमको निर्मम रूप में स्वीकार करना पड़ेगा कि हमको जागृति पूर्वक ही जीना
है।

समझदारी होने तक सभी स्वतन्त्र हैं अपने मन की करने के लिए। समझदारी के लिए व्यक्ति का
चाहत जब प्रबल होता है - तभी अध्ययन की तरफ़ आते हैं। समझदार होने पर, समझदारी के
साथ जीने के लिए ईमानदारी स्वयं-स्फूर्त होती है। जिम्मेदारी स्वीकार होती है। भागीदारी
के रूप में प्रमाणित होती है। ऐसा होना सभी की अपेक्षा है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## नियम, नियंत्रण, संतुलन

चारों अवस्थाओं में नियम, नियंत्रण, संतुलन प्रकाशित है।

पदार्थावस्था में उनके गठन के अनुसार आचरण ही नियम है।

परिणाम-अनुशंगियता ही नियंत्रण है।

पूरकता-उपयोगिता ही संतुलन है।

प्राणावस्था में उनका सारक-मारक आचरण ही नियम है।

बीजानुशंगियता ही नियंत्रण है।

पूरकता-उपयोगिता ही संतुलन है।

जीवावस्था में उनका क्रूर-अक्रूर आचरण ही नियम है।

वंशानुशंगियता ही नियंत्रण है।

उनमें (जीने की) आशा से उनकी पूरकता-उपयोगिता ही संतुलन है।

ज्ञानावस्था (मानव) में न्याय ही नियम है।

धर्म ही नियंत्रण है। मानव समाधान (सुख) पूर्वक ही नियंत्रित रहना देखा जाता है।
समाधान = सुख = मानव धर्म।

सह-अस्तित्व स्वरूपी सत्य ही संतुलन है। संतुलन ही प्रमाण (self realization) है।

गणित न्याय, धर्म, सत्य, नियम, नियंत्रण, और संतुलन को छूता भी नहीं है। अभी विज्ञानी
गणित की मदद से यंत्र के लिए जो डिजाईन बनाता है, जिससे यंत्र बार बार वही करता
रहता है - उसको नियम कह देता है। जबकि वह नियम नहीं है। सभी नियम प्राकृतिक हैं।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## सार्थकता के प्रति समर्पण

ईश्वरवाद ने मनुष्य को पापी, अज्ञानी, स्वार्थी बता कर मानव का अवमूल्यन किया। पापी
को तारने, अज्ञानी को ज्ञानी बनाने, और स्वार्थी को परमार्थी बनाने की भक्ति-विरक्ति
की अभ्यास विधियां प्रस्तावित की। इस तरह कोई पापी तरने का, कोई अज्ञानी ज्ञानी
होने का, कोई स्वार्थी परमार्थी होने का प्रमाण नहीं मिला।

भौतिकवाद ने मनुष्य को एक भौतिक-रासायनिक रचना बताते हुए मानव का निर्मुल्यन किया।
मनुष्य को संवेदनाओं की कठपुतली के रूप में पहचाना। संवेदनाओं को राजी रखने के लिए
सुविधा-संग्रह को मनुष्य का लक्ष्य बताया। सुविधा-संग्रह सभी को नहीं मिल सकता - इसलिए
संघर्ष और शोषण अनिवार्य हो गया। जिसके चलते धरती बीमार हो गयी।

ये दोनों बात सार रूप में समझ आने के बाद आदमी को पूछने की ज़रूरत है - सार्थकता क्या है?
सार्थकता के प्रति स्वयं में समर्पण होने की आवश्यकता है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## प्रमाण के बिना परम्परा नहीं है।

हर मनुष्य कल्पनाशीलता और कर्म-स्वतंत्रता के अधिकार से संपन्न है। उस आधार पर मनुष्य
स्वाभाविक रूप में सुखी होना चाहता है। जागृति के बिना सुखी होना बनता नहीं है। तो सुखी
होने के लिए जीवन बार-बार शरीर-यात्रा आरम्भ करता है। जब शरीर-यात्रा में यह प्रयोजन
प्रमाणित नहीं होता तो दुखी होता है।

अब आपके सामने स्वयं की जागृति को पहचानने के लिए एक प्रस्ताव आ गया है। इसके पहले अभी
तक कोई प्रस्ताव नहीं है जो शिक्षा विधि से आया हो। इससे पहले विगत में कहा था -
"साधना विधि से कल्याण होता है।" - वह व्यक्ति के साथ ही चला गया। साधना विधि से
जो भी उपलब्धि हुआ - वह मानव परम्परा को नहीं पहुँचा। कोई व्यक्ति भी पहुँचा था या
नहीं - इसका भी कोई प्रमाण नहीं हुआ। हम मानते रहे - वह बात अलग है।

जागृति के लिए पुरुषार्थ ( पुरुषार्थ = जागृति के लिए हम जो भी प्रयास करते हैं। )

जागृति के बाद परमार्थ (परमार्थ = जीने में प्रमाण प्रस्तुत करना। )

प्रमाण के बिना परम्परा नहीं है। मूल्यांकन का आधार प्रमाणित होना ही है।

जागृति मनुष्य को प्राप्त करना अभी शेष है - इस कमी को मानव हर शरीर यात्रा पर्यंत
महसूस किया रहता है कि असफल रहे। उसका कारण है - मनुष्य परम्परा में जागृति का न
रहना। इसलिए मानव-परम्परा में जागृति के स्त्रोत को जोड़ने की आवश्यकता है। इसका मतलब
जागृति को - आचरण में, व्यवस्था में, संविधान में, और शिक्षा में विधि को स्थापित किया
जाए। इन चारों जगह पर परम्परा बनने के स्वरूप में बना दिया जाए। उसी के अर्थ में
मध्यस्थ-दर्शन सह-अस्तित्व-वाद का प्रस्ताव है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## सही और ग़लत

हम मानव सही में एक हैं, गलती में अनेक हैं।

गलती की ओर हमारा प्रवृत्ति जब तक है तब तक हम अपनी गलतियों का फल भोगते ही हैं।

जिस क्षण से सही की ओर प्रवृत्ति हो जाती है, उसी क्षण से गलतियों का प्रभाव हम पर
ख़त्म हो जाता है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## निश्चयता से ही स्वतंत्रता है।

भ्रमित व्यक्ति कर्म करने में स्वतंत्र है, लेकिन फल भोगने में परतंत्र है।

जागृत व्यक्ति कर्म करने में भी स्वतन्त्र है, और फल भोगने में भी स्वतन्त्र है।

भ्रमित व्यक्ति कर्म-फल के प्रति निश्चित नहीं होता है, इसलिए वह फल भोगने में परतंत्र है।
जागृति के बाद हर कर्म निश्चित है और उसका फल भी निश्चित है। जागृत व्यक्ति कर्म-फल के
प्रति निश्चित है - इसलिए स्वतन्त्र है।

निश्चयता से ही स्वतंत्रता है।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## समृद्धि पूर्वक जीने का तरीका समझदारी से ही आता है.

हम जब पूरा समझ जाते हैं, तब हमको अपने में समृद्धि पूर्वक जीने का तरीका समझदारी से आ
ही जाता है। उससे परिवार-जनों की संतुष्टि हो जाती है, इसलिए हम अच्छे काम करने में लग
सकते हैं। यह बात हर व्यक्ति की पकड़ में आ सकता है। मेरे पकड़ में यह आ सकता है, तो बाकी
लोगों के पकड़ में यह कैसे नहीं आएगा? समाधि-संयम के बाद मैंने ५५ वर्ष की आयु में जहाँ से शुरू
किया - आज आप सभी उससे अच्छे ही हैं। यह आप के लिए एक प्रेरणा हो सकती है।

विरक्ति विधि से मैं साधना में रहा। उससे जो अभाव हुए - उनसे मैं पीड़ित नहीं हुआ। शास्त्रों
में लिखा भी है - पीड़ित न होना ही पात्रता है। अभाव से मैं पीड़ित नहीं हुआ - मतलब
अभाव पर विजय हो गया। साधना के सम्बन्ध में जो शास्त्रों में लिखा है, वह अपूर्व है,
कल्पनातीत विधि से लिखा है! साधना के फल में जो मुझे मिला - वह पता लगा कि यह अकेले
की सम्पदा नहीं है। यह तो मानव-जाती की सम्पदा है। इसको मानव-जाती को अर्पित करना
चाहिए। यह स्वीकारने के बाद मैंने यह पाया - अभी तक जो मैं विरक्ति मॉडल में जो चला,
वह तो कोई मॉडल नहीं है। सही मॉडल समाधान-समृद्धि ही है। समाधान अनुभव पूर्वक मेरे
पास हो गया था, समृद्धि का कृषि-गोपालन और आयुर्वेद से जुगाड़ कर लिया।

वस्तु (अनुभव) प्राप्त हो जाना एक बात है, उसको प्रमाणित कर देना अलग बात है। अनुभव
प्राप्त होने के बाद उसको प्रमाणित करने के लिए उसको लोकव्यापीकरण करने के लिए मॉडल
चाहिए। मानव कैसे रहेगा, परिवार कैसे रहेगा, सम्पूर्ण मानव कैसे रहेगा, शिक्षा कैसे रहेगा,
संविधान कैसे रहेगा, आचरण कैसा रहेगा - हर बात के जवाब की आवश्यकता है। यह न कम है, न
ज्यादा है।

उसके बाद यह आया - जहाँ पाये, वहाँ के लोगों को इसे समझाओगे, या कहीं दूर जा कर
समझाओगे। न्याय तो यही है - जहाँ पाये, वहीं के लोगों को समझा दो। इसमें मेरा सहमती बन
गया। इसलिए समृद्धि को प्रमाणित करने की निष्ठां बनी। जनता के पैसे की मेरी कोई अपेक्षा
नहीं रही। समाधान-अधिकार में परमुखापेक्षा (दूसरे के दान की उम्मीद) स्वीकृत नहीं होता।
समस्या से ग्रसित मनुष्य ही परमुखापेक्षा करता है।

मनुष्य जाती में आज तक शुभ से जीने की अपेक्षा तो रही, पर शुभ का मॉडल नहीं रहा। अब वह
मॉडल आ गया है। स्वयं तृप्त होने के बाद उसको प्रमाणित करने करने की बात रहती है।
multiply करने में बहुत से लोग शुभ का स्वागत करने के लिए बैठे हैं। बहुत से लोग शुभ को लेकर
शंका करने के लिए भी बैठे हैं। इन दो चैनल में आपको आदमी मिलेगा ही। जो जिस चैनल में जाना
चाहता है, जाए। इसमें कोई जबरदस्ती नहीं है। जिसकी पहले ज़रूरत है, वह पहले आएगा -
जिसकी ज़रूरत उसके बाद बनती है, वह उसके बाद आएगा। यह एक प्रस्ताव है, आवश्यकता के
अनुसार ही यह स्वीकार होगा।

हर व्यक्ति समझदार होने योग्य है।

हर व्यक्ति सुखी होना चाहता है।

समझे बिना कोई सुखी होता नहीं है।

सुखी होने की चाहना जिसकी प्राथमिकता में पहले आता है, वह जल्दी समझेगा। जिसकी
प्राथमिकता में बाद में आता है, वह बाद में समझेगा।

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## तत्-सान्निध्य, तदाकार, और तद्रूप

वस्तु का मतलब है - जो अपनी वास्तविकता को प्रकाशित करे। दो तरह की वस्तुएं हैं।
इकाइयां या प्रकृति - जिनको हम गिन सकते हैं। और दूसरी व्यापक (Space or
emptiness), जिसमें सभी इकाइयाँ डूबी-भीगी-घिरी हैं। इकाइयों की वास्तविकता चार
आयामों में है - रूप, गुण, स्व-भाव, और धर्म। व्यापक (शून्य) की वास्तविकता तीन आयामों में
है - पारगामियता, पारदर्शिता, और व्यापकता। व्यापक में संपृक्त प्रकृति ही अस्तित्व समग्र
है। मध्यस्थ-दर्शन अस्तित्व के अध्ययन का प्रस्ताव है।

प्रस्ताव शब्दों में है। शब्द का अर्थ होता है। अर्थ के मूल में अस्तित्व में वस्तु होता है।
अध्ययन पूर्वक वस्तु का अर्थ व्यक्ति को बोध हो जाता है।

तत्-सान्निध्य - कोई भी वस्तु सान्निध्य (पास में होना) में ही दिखता है। शब्द से इंगित
वस्तु का सान्निध्य हो जाना = तत्-सान्निध्य। जैसे - "यह खाली स्थली ही व्यापक वस्तु है",
इस तरह अंगुली-न्यास हो जाना व्यापक का तत्-सान्निध्य है। "यह वस्तु पदार्थावस्था है",
इस तरह अंगुली-न्यास हो जाना ही पदार्थावस्था से तत्-सान्निध्य है।

तदाकार - वस्तु पर ध्यान देने से वस्तु के आकार में जब हमारा ज्ञान होता है, तब हम वस्तु
को समझे। यही तदाकार का मतलब है। तदाकार विधि से हम एक एक वस्तु को पहचानते हैं।
अध्ययन विधि से जीवन एक-एक वस्तु में तदाकार होता है। प्रकृति की इकाइयों के साथ
तदाकार होने का मतलब उनके रूप, गुण, स्व-भाव, और धर्म को समझना। रूप और गुण के साथ
मनाकार होता है। स्व-भाव और धर्म का बोध और अनुभव होता है। व्यापक वस्तु का केवल
अनुभव होता है।

तद्रूप - व्यापक और ज्ञान में भेद समाप्त हो जाना ही तद्रूप है। "व्यापक वस्तु ही जीवन में
ज्ञान है" - यही अनुभव में आता है।

तदाकार विधि से अध्ययन के पूर्ण होने पर जीवन तद्रूपता में स्वयं को पाता है। तद्रूपता में
ही प्रमाण है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## मानव की परिभाषा

मनाकार को साकार करने वाला, और मनः स्वस्थता की आशा करने वाला - तथा प्रमाणित
करने वाला मानव है।

मानव जीवन और शरीर का संयुक्त स्वरूप है।

मनाकार से अर्थ है - रूप और गुण के अनुसार चित्रण करना। यह कल्पनाशीलता की महिमा है।
जीवन में आशा, विचार, और इच्छा का संयुक्त रूप है - कल्पना। कल्पना से ही मनुष्य अपनी
योजना, कार्य-योजना बनता है, उनको क्रियान्वित करता है।

मनः स्वस्थता की मनुष्य में सहज-अपेक्षा रहती है। हर मनुष्य सुख चाहता है। सुख की आशा हर
मनुष्य में है। सुख की निरंतरता ही मनः स्वस्थता का स्वरूप है। समाधान ही सुख है। हर मनुष्य
अध्ययन पूर्वक समाधानित हो सकता है, और सुख की निरंतरता को अपने जीने में प्रमाणित कर
सकता है।

सुख की निरंतरता को जीने में प्रमाणित करना ही मनः स्वस्थता का प्रमाण है।

मनाकार को साकार करने में मनुष्य सफल हो चुका है। सामान्य-आकांक्षा (आहार, आवास,
अलंकार) और महत्त्वाकांक्षा सम्बंधित वस्तुओं का उपार्जन इसी तरह हुआ।

मध्यस्थ-दर्शन मनः स्वस्थता को प्रमाणित करने के लिए एक प्रस्ताव है।

\- बाबा श्री नागराज शर्मा के साथ संवाद पर आधारित।

## कल्पनाशीलता की महिमा वश ही मनुष्य अस्तित्व में अध्ययन का साहस जुटा पाता है.

नियति सहज विधि से मनुष्य-शरीर रचना धरती पर प्रकट हुई। पदार्थ-अवस्था से
प्राण-अवस्था, प्राण-अवस्था से जीव-अवस्था, और जीव-अवस्था से ज्ञान-अवस्था का प्रकटन
हुआ। मनुष्य-शरीर रचना ऐसी हुई कि जीवन उसके द्वारा अपनी कल्पनाशीलता को प्रकाशित
कर पाया। यदि कल्पनाशीलता नहीं होती तो मनुष्य ज्ञान के लिए प्रयत्न ही नहीं करता।
कल्पनाशीलता-कर्म स्वतंत्रता का प्रकाशन ही मनुष्य और जीवों में मूल अन्तर है। कल्पनाशीलता
की महिमा वश ही मनुष्य अस्तित्व में अध्ययन का साहस जुटा पाता है।

कल्पनाशीलता का भ्रूण रूप जीवावस्था में जीने की आशा के स्वरुप में है। जीने की आशा के
प्रकाशन के रूप में जीव जानवर चयन क्रिया संपादित करते हैं. चयन क्रिया का भ्रूण रूप
प्राणावस्था (पेड़ पौधों) में है। अपने लिए आवश्यक रस द्रव्यों को जड़ें चयन कर लेती हैं।

प्राणावस्था की शरीर रचनाएँ मूलतः प्राण-कोशिकाओं से बनी हैं। प्राण-कोशों में प्राण सूत्र
हैं। उन प्राण-सूत्रों में रचना-विधि है, जिसके अनुरूप प्राण-कोशाएं रचना कार्य में संलग्न
होती हैं। रचना-विधि में गुणात्मक परिवर्तन होने से प्राण-सूत्रों में नयी तथा और समृद्ध
रचना-विधि स्वयं-स्फूर्त निकल आती है। जिससे नयी तरह की रचना तैयार होती है। इस तरीके
से उत्तरोत्तर विकसित प्राण-अवस्था की रचनाएँ तैयार हो गयी।

प्राणावस्था की शरीर-रचनाओं में से कुछ में चलायमानता होते हुए भी जीवन उनको नहीं
चलाता। जैसे - कीडे मकौडे, जौंक, आदि। उन जीवों में जीवन है, जिनमें - (१) सप्त धातुओं से
रचित शरीर हो, (२) समृद्ध मेधस हो, (३) जो मनुष्य के संकेतों को पहचानते हों।

शरीर-रचना में विकास क्रम मनुष्य शरीर रचना तक पहुँचा। मनुष्य-शरीर रचना में मेधस पूर्ण
समृद्ध हो गया। समृद्धि पूर्ण मेधस द्वारा जीवन मनुष्य शरीर द्वारा कल्पनाशीलता और कर्म
स्वतंत्रता को प्रकाशित करने में समर्थ हुआ। इसी कल्पनाशीलता और कर्म स्वतंत्रता के चलते
मनुष्य जंगल-युग, शिला-युग, धातु-युग, ग्राम-कबीला युग, राज-युग से चलते चलते आज तक पहुँच
गया। इससे मनुष्य अपनी परिभाषा के अनुरूप मनाकार को साकार करने में सफल हो गया। लेकिन
मनः स्वस्थता का पक्ष अभी तक वीरान पड़ा रहा।

मनः स्वस्थता के पक्ष को भरने के लिए मनुष्य अनुसंधान करता रहा। इसी अनुसंधान क्रम में
आदर्शवाद और भौतिकवाद आए। मध्यस्थ-दर्शन का अनुसंधान भी इसी क्रम में ही हुआ। यह
अनुसंधान सफल हो गया। इस अनुसंधान ने मनः स्वस्थता के स्वरूप को पहचान लिया, और जीने में
प्रमाणित कर दिया। अनुसंधान को अध्ययन गम्य बनाने के लिए इसको शब्दों में प्रस्तुत किया
गया। शब्द कल्पनाशीलता के लिए सहारा हैं - अर्थ तक पहुँचने के लिए। शिक्षा विधि से इस
अनुसंधान के लोकव्यापीकरण के लिए प्रयास जारी हैं।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## अध्ययन सुगम है

अज्ञात को ज्ञात करने की तीव्र इच्छा मुझ में थी। उसके लिए मैंने २० वर्ष समाधि के लिए,
और ५ वर्ष संयम के लिए लगाया। संयम-काल में प्रकृति ने अपने एक एक पन्ने को खोलना शुरू
किया। जैसा प्रकृति प्रस्तुत हुआ, मैंने वैसा ही अध्ययन किया। आप किताब खोल कर प्रकृति के
बारे में पढ़ते हो - (संयम काल में) प्रकृति ने अपने आप को खोल कर मुझ को पढाया। पहले
सह-अस्तित्व कैसे है, क्यों है - यह आया। उसके बाद विकास-क्रम कैसे है, क्यों है - यह आया।
इसके साथ भौतिक रासायनिक रचना के स्वरूप में शरीर, उसके मूल में प्राण-कोष, प्राण-सूत्र
यह सब आ गया। पूरी शरीर रचना के मूल में प्राण-सूत्र हैं। पूरी भौतिक रचनाओं के मूल में
अणु-परमाणु हैं। फ़िर विकास (गठन पूर्णता) कैसे है, क्यों है - यह आ गया। जीवन और शरीर के
संयुक्त रूप में जीव भी आ गया। जीने के मूल में जीवन है - यह स्पष्ट हुआ। इस तरह प्रकृति में
तीन तरह की क्रियाएं हैं - भौतिक क्रिया, रासायनिक क्रिया, और जीवन क्रिया। मैं स्वयं
क्यों-कैसे काम कर रहा हूँ - इस जगह पर पहुँचने पर अपने "जीवन" का अध्ययन किया।

जीवन क्रिया के विस्तार में जाने पर उसके १२२ आचरणों को पहचाना। (जैसे) मन की क्रियाओं
को मैंने देखा है। जीवन के मन परिवेश (चौथा परिवेश) में शरीर संवेदना पूर्वक होने वाले
अलग-अलग आस्वादनो की पहचान करने वाली क्रियाओं को मैंने पहचाना। इस तरह - जीवन के
अध्ययन के साथ मनुष्य का भी अध्ययन हुआ। जीवन और शरीर के संयुक्त रूप में मैंने मानव का
अध्ययन किया है। जीवंत शरीर सहित मैंने जीवन का अध्ययन किया। सभी में वैसे ही जीवन है,
यह स्वीकारा। इसको "सिन्धु-बिन्दु न्याय" कहा। अकेले जीवन का ही अध्ययन होता, मनुष्य
(जीवन और शरीर का संयुक्त स्वरूप) का अध्ययन नहीं होता - तो मनुष्य जाति के लिए इस
बात का प्रयोजन नहीं निकलता। जीवन का अध्ययन मानव के जीने के अर्थ में ही है।

मैंने जो अध्ययन पूर्वक अनुभव किया वह मेरे अकेले के परिश्रम का फल नहीं है, यह समग्र मानव
जाति के पुण्य का फल है - यह मैंने स्वीकार लिया। इसी लिए इसको मानव जाति को पकडाने
का दायित्व मैंने स्वीकारा। मैंने जैसा अध्ययन किया वैसा ही उसको शब्दों में रखने का कोशिश
किया। शब्द परम्परा के हैं - परिभाषा मैंने दी है।

अभी तक मनुष्य परम्परा में जो कुछ भी अध्ययन के आधार हैं - वे मनुष्य द्वारा ही प्रस्तुत किए
गए। उन आधारों से तथ्य तक पहुँचने का कोई रास्ता नहीं मिला। प्रचलित सभी आधारों को
छोड़ कर के यह बात है। परम्परा-गत आधारों पर चलने से मानव-जाति न्याय-धर्म-सत्य तक
नहीं पहुँचा था, इसीलिये भ्रम-मुक्त और अपराध-मुक्त नहीं हुआ था। इसी लिए यह नया आधार
अनुसंधानित हुआ। मैं इस नए आधार का प्रणेता हूँ। आप इसको जांच करके देखिये - पूरा पड़ता है
या नहीं? जांचने का अधिकार हर व्यक्ति के पास रखा है।

अध्ययन विधि से पहले यह आपके साक्षात्कार में लाना है। साक्षात्कार हो सकता है, यहाँ तक
आप पहुंचे। साक्षात्कार हो गया है - वहां आप को पहुंचना है। उसके बाद अनुभव हो गया है -
वहां पहुंचना है। उसके बाद प्रमाण हो गया - वहां पहुंचना है। अध्ययन प्राथमिकता में आता
है, तो हम जल्दी पहुँच सकते हैं। अध्ययन यदि द्वितीय-तृतीय प्राथमिकता में रहता है तो हम
धीरे-धीरे पहुँचते हैं - इसमें क्या तकलीफ है? प्राथमिकता में जब तक यह नहीं आता है तब तक
दूर ही दीखता है। इस बात के अध्ययन में कहीं अहमता बनता नहीं, कहीं कोई विरोध होता
नहीं - इससे ज्यादा क्या सुगमता खोजा जाए?

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## समझदारी की घोषणा का मतलब

सह-अस्तित्व स्वरूपी अस्तित्व की वास्तविकताओं को आपने सटीक पहचाना है, इसका प्रमाण
आपके जीने में ही आएगा। व्यक्ति के प्रमाणित होने का मतलब - उस व्यक्ति द्वारा अन्य लोगों
को समझा देना। प्रमाणित होने का स्वरूप है - समझे हुए को समझाना, सीखे हुए को सिखाना,
किए हुए को कराना। समझदारी का और कौनसा प्रमाण हो सकता है - आप बताओ? समझा देना
ही समझे होने का प्रमाण होता है।

### प्रश्न: आपने अनुसंधान पूर्वक समझा, उसमें पूरा समझने के बाद ही दूसरों को समझाने की बात रही। लेकिन हम जो अध्ययन विधि से चल रहे हैं, उसमें आप कहते हैं - जितना समझे हो, उतना समझाते भी चलो। इसको समझाइये।

उत्तर: समझाने से अपनी समझ को पूरा करने का उत्साह बनता है। जैसे आपने थोड़ा सा समझा,
उसको दूसरे को समझाया - उससे आप में और आगे समझने का उत्साह बनता है। यह खाका ग़लत
नहीं है। यह समझने की गति बढाता है। हमें उत्सवित भी रहना है, सच्चाई को समझना भी है,
और सच्चाई को प्रमाणित भी करना है। कुछ लोग पूरा समझ के ही समझाना चाहते हैं - वह भी
ठीक है। कुछ लोग समझते-समझते समझाना भी चाहते हैं - वह भी ठीक है। लक्ष्य है - समझदारी
हो जाए। समझदारी के बिना प्रमाण होता नहीं है। समझदारी के पूरा हुए बिना "जीना" तो
बनेगा नहीं। यही कसौटी है। "जीना" बन गया तो समझदारी पूरा हुआ, समझाना बन गया।
उसके बाद उत्साहित रहने के अलावा और क्या है - आप बताओ?

इसमें व्यक्तिवाद जोड़ा तो अकड़-बाजी होने लगती है। अकड़-बाजी होती है, तो हम पीछे हो
जाते हैं। व्यक्तिवाद जोड़ने से पिछड़ना ही है।

### प्रश्न: व्यक्तिवाद के चक्कर से बचने का क्या उपाय है?

उत्तर: स्व-मूल्यांकन को हमेशा ध्यान में रखा जाए। दूसरों को जांचने जाते हैं - तो दिक्कत है।
जो स्वयं को पारंगत घोषित किया है, उसे ही जाँचिये। जैसे मैंने अपने को ज्ञान में पारंगत
घोषित किया है, आप मुझको जांच ही सकते हैं। मुझको जांचने में किसीको झिझक नहीं होनी
चाहिए। मुझको उससे कोई दिक्कत नहीं है।

### प्रश्न: समझदारी की घोषणा का क्या मतलब है?

जो स्वयं को समझदार घोषित किया है, उसके परीक्षण से ही अध्ययन करने वाले को अपनी समझ
की पुष्टि मिलती है। घोषित किए बिना आपको कोई जांचने जायेगा नहीं।

मैं पहला व्यक्ति हूँ - जिसने स्वयं को समझदारी का प्रमाण घोषित किया। एक आदमी के ऐसे
घोषणा किए बिना इस कार्यक्रम में कोई गति हो ही नहीं सकती थी। कितना बड़ा भारी
ख़तरा ओढ़ लिया है - आप सोचो!! इसके बावजूद मैं निर्भय हूँ, मुझे कोई आतंक नहीं, कोई शंका
नहीं, किसी तरह का प्रतिक्रिया नहीं - क्या बात है यह? क्या चीज है यह? यह एक सोचने
का मुद्दा है आप के लिए। मैंने जो समझदारी के प्रमाण होने का जो पहला मील का पत्थर रख
कर जो रास्ता शुरू किया - वह ठीक हुआ, ऐसा मैं मानता हूँ।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## स्वभाव गति में ही अध्ययन होता है.

समझने के क्रम में यथासंभव स्वभाव-गति को बनाए रखें। स्वभाव-गति में ही मंगल-मैत्री होती
है। आवेशित-गति में मंगल-मैत्री नहीं होती। बेहोश रहने में भी नहीं होती। तीसरे - चंचलता
बने रहने में भी स्वभाव-गति नहीं रहती।

स्वभाव-गति में ही अध्ययन होता है।

मन सुनते समय भटकता है, इधर-उधर भागता है - तब स्वभाव-गति नहीं होती। मन को एक ही
समय में तीन जगह रहने का अधिकार है - इसीलिये अध्ययन के लिए मन को एक जगह स्थिर करने
की आवश्यकता है। इसी का नाम है - ध्यान। यदि आपने ध्यान दिया तो अस्तित्व में कोई ऐसी
चीज नहीं है, जो आपको बोध न हो। अस्तित्व में किसी वस्तु पर बुरका नहीं लगा है। अस्तित्व
की सभी वास्तविकताएं सह-अस्तित्व स्वरूप में प्रकट ही हैं। इसीलिये अस्तित्व को समझे हुए
आदमी द्वारा दूसरे को बोध कराना सहज है। इसी का नाम "प्रबोधन" है। प्रबोधन को सुनने
वाला "स्वभाव-गति" में ही receive करता है। receive करने के बाद यदि कोई बात
संतुष्टि नहीं दे पाता है, उस स्थिति में सुनने वाला "जिज्ञासा" करता है - संतुष्ट होने के
लिए। इस प्रकार सुनाने वाले और सुनने वाले के बीच मंगल मैत्री पूर्वक सारे बात स्पष्ट हो
सकता है। सुनने वाले और सुनाने वाले को वस्तु समान रूप से स्पष्ट हो गयी - तो दोनों के बीच
कोई अन्तर नहीं रह गया। इसी को "अनन्यता" या "प्रेम" कहा है।

प्रेम या अनन्यता के बारे में परम्परा में नवधा-भक्ति (नारद भक्ति सूत्र) की बात किया गया
है। इसमें ९ सीढियों से गुजरने की बात कहा गया है। कब उन नौ सीढियों को कोई पूरा
करेगा, किसी को पता नहीं चला!

\- बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## सह-अस्तित्व दर्शन ज्ञान

साधना समाधि संयम पूर्वक जो मैंने अध्ययन किया - उसमें सर्वप्रथम सह-अस्तित्व को देखा।
देखने का मतलब है समझा। इससे "पैदा होता है और मरता है" - इस विपदा से छूट गए।
परिवर्तन होता है, परिणाम होता है - यह पता लगा। रचना की विरचना हो सकती है।
मरता कुछ नहीं है। जैसे - शरीर की रचना गर्भाशय में होती है। शरीर की विरचना भी होती
है। सत्ता में संपृक्त जड़-चैतन्य प्रकृति को सह-अस्तित्व स्वरूप में देखा - यही परम सत्य है।
नित्य-वर्तमान यही है। मैंने जो साधना की थी, उसके मूल में जिज्ञासा थी - "सत्य से मिथ्या
कैसे पैदा होता है?" उसका उत्तर मिला - अस्तित्व में कुछ भी असत्य नहीं है। अस्तित्व
सह-अस्तित्व स्वरूपी है। सह-अस्तित्व में असत्य की कोई जगह ही नहीं है। "ब्रह्म सत्य - जगत
मिथ्या" - जो शास्त्रों में लिखा है, वह ग़लत सिद्ध हो गया। उसकी जगह होना चाहिए -
"ब्रह्म सत्य - जगत शाश्वत"।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक ) 

## प्रबोधन

प्रबोधन का मतलब है - परिपूर्णता के अर्थ में शब्दों को व्यक्त करना। प्रबोधन का प्रयोजन
है - सामने व्यक्ति को बोध होना। बोध होने के बाद वही व्यक्ति जिसको बोध हुआ, अनुभव
पूर्वक पुनः प्रबोधित करेगा। इस ढंग से यह multiply होता है। कितने भी multiply होने
पर ज्ञान न कम होता है, न ज्यादा। न भाग होता है, न विभाग होता है। जितना हम
दूसरों को बोध कराते हैं - हमारा प्रसन्नता उतना ही बढ़ता है। इस प्रसन्नता से और लोगों
को बोध कराने का उत्साह बनता है। इससे मनुष्य थकने वाले गुण से मुक्त होता है। सत्य बोध
जिनसे हुआ - उनके प्रति कृतज्ञ रहना ही बनता है। उसका return वही है। इससे ज्यादा
उसका return होता भी नहीं है।

मंगल-मैत्री के बिना प्रबोधन सफल हो ही नहीं सकता। मंगल-मैत्री पूर्वक हम एक दूसरे पर
विश्वास कर सकते हैं। सुनने वाले और सुनाने वाले दोनों। वही है संगीत। संगीत विधि से ही
सम्प्रेष्णा होता है। सुनाने वाले को यह विश्वास हो कि सुनने वाला ईमानदारी से सुन रहा
है - और उसको बोध होगा। सुनने वाले को यह विश्वास हो कि सुनाने वाला ईमानदारी से
सुना रहा है - वह स्वयं बोली जा रही बात में पारंगत है, प्रमाण है।

अभी की स्थिति में १२ वी कक्षा के ८०% से अधिक बच्चे पढाने वाले को नालायक मानते हैं।
उनसे अपने को श्रेष्ठ मानते हैं। पैसे के आधार पर। "हमने पैसा दिया है - यह पढाएगा!" -
ऐसी इनकी सोच है। पढाने वाला स्वयम आत्म-विश्वास से संपन्न नहीं है। इस स्थिति में
प्रबोधन की कोई बात ही नहीं है।

बाबा श्री नागराज शर्मा के साथ संवाद पर आधारित (अगस्त २००६, अमरकंटक)

## सह-अस्तित्व में प्रकटनशीलता स्वाभाविक है.

सह-अस्तित्व चार अवस्थाओं के रूप में प्रकट होने के लिए तीन प्रकार की क्रियायें हैं - भौतिक
क्रिया, रासायनिक क्रिया, और जीवन क्रिया। प्राकृतिक रूप में प्रकटन के बाद परम्परा है।
मतलब - कोई अवस्था जब प्रकट होती है, तब उसके बने रहने का स्वरूप परम्परा के रूप में
स्थापित प्राकृतिक रूप में हो जाता है। इनमें "घटना-बढ़ना" भ्रमित मनुष्य की प्रवृत्ति और
कार्य-व्यवहार से होता है।

पदार्थ-अवस्था ही प्राण-अवस्था को यौगिक विधि से प्रकट करता है। यह स्वयं-स्फूर्त विधि
से होता है। इसको कोई बाहरी ताकत नहीं करता। विगत (आदर्श-वाद) में बताया था - "यह
परमात्मा की करनी है।" मध्यस्थ-दर्शन ने परमात्मा को व्यापक स्वरूप में पहचाना। परमात्मा
(व्यापक) का प्रकटन में "करने वाले" के रूप में कोई रोल नहीं है। परमात्मा (व्यापक)
जड़-चैतन्य प्रकृति में प्रेरणा के स्वरूप में है ही! जड़ प्रकृति परमात्मा (व्यापक) में भीगे होने
से प्रेरित है, जिससे क्रियाशील है। यह प्रेरणा नित्य है। यह प्रेरणा घटता बढ़ता नहीं है।
वस्तु की क्रिया से व्यापक में कोई क्षति होता ही नहीं है। व्यापक में प्रेरणा अभी मिला,
बाद में नहीं मिला, अभी ज्यादा मिला, बाद में कम मिला - ऐसा कुछ नहीं होता।

परमाणु अंश भी इस तरह ऊर्जा-संपन्न है, और घूर्णन गति के रूप में क्रियाशील है। सभी
परमाणु-अंश एक जैसे हैं। परमाणु की प्रजातियों में भेद उनके गठन में समाहित होने वाले
परमाणु-अंशों के अनुसार है। सभी तरह के परमाणु-प्रजातियों के प्रकट होने के बाद
भौतिक-संसार तृप्त हो जाता है। उसके बाद ही वह यौगिक-क्रिया में प्रवृत्त होता है।
भौतिक-क्रिया में तृप्ति के बाद ही यौगिक क्रिया में प्रवृत्ति बन जाती है। फ़िर स्वयं स्फूर्त
विधि से यौगिक प्रकटन होता है। यौगिक प्रकटन के लिए समस्त प्रकार के भौतिक-परमाणु
सहायक (पूरक) हो जाते हैं। यौगिक प्रकटन के लिए "भूखे" परमाणु भी सहायक हैं, "अजीर्ण"
परमाणु भी सहायक हैं। यौगिक विधि से सर्वप्रथम जल ही प्रकट हुआ।

सह-अस्तित्व में प्रकटनशीलता स्वाभाविक है। इसी प्रकटनशीलता के आधार पर प्राण-अवस्था
स्थापित हो गयी। प्राण-कोष में निहित प्राण-सूत्रों में उत्तरोत्तर गुणात्मक विकास से नयी
रचना विधि का प्रकटन होता है। इसी क्रम में प्राण-अवस्था के सभी झाड़, वनस्पति, औषधि
प्रकट होने के बाद प्राणावस्था तृप्त हो गयी। प्राण-अवस्था तृप्त होने के बाद जीव-अवस्था
की रचनाएँ शुरू हुई। जीव-अवस्था भुनगी-कीडे (स्वेदज संसार) से शुरू हो कर अंडज और पिंडज दो
प्रकार की प्रजातियाँ स्थापित हुई। उनमें से जलचर, भूचर, और नभ-चर तीनो प्रकार के जीव
हुए। शाकाहारी जीवों में प्रजनन क्रिया द्वारा multiplication ज्यादा होता है।
मांसाहारी जीवों में अपेक्षाकृत कम multiplication होता है। शाकाहारी संसार की संख्या
में संतुलन करने के लिए मांसाहारी संसार का प्रकटन हुआ - यह मुझको समझ में आया। जीवावस्था
के सभी वंश-परम्पराएं स्थापित होने के बाद मानव-शरीर रचना का प्रकटन हुआ।

मानव-शरीर रचना सर्व-प्रथम किसी जीव से ही प्रारंभ हुआ, उसके बाद मानव-परम्परा शुरू
हुई। जल, सघन-वन, सभी प्रकार के जीव-जानवर प्रक ट होने के बाद ही मनुष्य का प्रकटन
हुआ। इन्ही के बीच मनुष्य पला। मनुष्य-शरीर के प्रकटन के साथ ही जीवन अपनी कल्पनाशीलता
और कर्म-स्वतंत्रता प्रकट करने की जगह में आ गया। सह-अस्तित्व सहज प्रकटन विधि से इतने
सब श्रम के बाद मनुष्य का प्रकटन इस धरती पर हुआ।

मनुष्य ने अपनी कल्पनाशीलता के चलते पहले वनों का संहार करना शुरू किया। विज्ञान युग आने
के बाद खनिज-संसार का संहार करना शुरू कर दिया। जबकि - वन और खनिज के संतुलन से ही
ऋतु-संतुलन होता है। बिना ऋतु-संतुलन के मनुष्य-जाती का धरती पर बने रहना सम्भव नहीं है।
इस बात को आज के संसार के सामने highlite करने की ज़रूरत है। यह जो मैं समझा रहा हूँ -
यह waste नहीं जाना चाहिए।

मनुष्य ने अपनी कल्पनाशीलता के प्रयोग से अपनी परिभाषा के अनुरूप मनाकार को साकार करने
का काम बहुत अच्छे से कर लिया। मनः-स्वस्थता का खाका वीरान पड़ा रहा। मनुष्य के प्रकट
होने से पहले जीव-चेतना जीव-अवस्था द्वारा प्रकट हो चुकी थी। मनुष्य ने पहले जीवों जैसे ही
जीने का प्रयत्न किया, फ़िर जीवों से अच्छा जीने का प्रयत्न किया। जीवों से अच्छा जीने के
लिए मनुष्य ने जीव-चेतना का ही प्रयोग किया। इससे "अच्छा लगने" तक हम पहुँच गए। "अच्छा
होना" इससे बना नहीं। "अच्छा लगने" की दौड़ में सुविधा-संग्रह लक्ष्य बना कर धरती का
शोषण किया, और मनुष्य-परस्परता में अपराध किया। इसके चलते चलते धरती ही बीमार हो
गयी। अब विकल्प की आवश्यकता आ गयी। उसी अर्थ में मध्यस्थ-दर्शन अध्ययन के लिए प्रस्तुत
है। मध्यस्थ-दर्शन (जीवन विद्या) मनुष्य-जाति के लिए जीव-चेतना से मानव-चेतना में संक्रमित
होने लिए प्रस्ताव है। मानव चेतना पूर्वक ही मानव-परम्परा धरती पर बनी रह सकती है।
और किसी विधि से नहीं।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## चेतना विकास

चेतना-परिवर्तन की परिकल्पना ईश्वर-वादियों ने दिया। भौतिक-वादी ऐसी परिकल्पना भी
दे नहीं पाये। भौतिक-वादियों के पास चेतना-परिवर्तन की प्रेरणा देने के लिए कोई अर्हता
नहीं है। भौतिक वाद के पास ऐसा कोई माद्दा ही नहीं है, वह बीज ही नहीं है।

चेतना-विकास से मध्यस्थ-दर्शन का क्या आशय है?

चेतना विकास से आशय है - जीव-चेतना से मानव-चेतना में संक्रमित होना। जीव-चेतना का अर्थ
है :- प्रिय-हित-लाभ दृष्टियों से विचार करते हुए चार विषयों (आहार, निद्रा, भय, और
मैथुन) और पाँच संवेदनाओं (शब्द, स्पर्श, रूप, रस, गंध) के लिए जीना। मानव-चेतना का अर्थ
है - ज्ञान (सह-अस्तित्व दर्शन ज्ञान, जीवन-ज्ञान, मानवीयता पूर्ण आचरण ज्ञान) और उससे
अनुबंधित विवेक और विज्ञान के अनुसार जीना। ज्ञान-विवेक-विज्ञान कुल मिला कर
मानव-चेतना का विस्तार है। मध्यस्थ-दर्शन मानव-चेतना में संक्रमित होने के लिए अध्ययन
विधि (शिक्षा) को प्रस्तावित करता है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## विगत की मान्यताओं का विकल्प

व्यापक में प्रकृति प्रेरणा पाने योग्य स्थिति में है। प्रकृति व्यापक में स्वयं स्फूर्त विधि से
प्रेरणा पाता ही रहता है। व्यापक ऊर्जा स्वरूप में है। प्रकृति व्यापक में संपृक्त होने के कारण
ऊर्जा-संपन्न रहती ही है। इस सम्पृक्त्ता के कारण ही प्रकृति में क्रियाशीलता है। यह
क्रियाशीलता पूर्वक ही सह-अस्तित्व सहज नियति-क्रम का प्रकटन है। नियति-क्रम है -
विकास-क्रम, विकास, जागृति-क्रम, जागृति।

सह-अस्तित्व को न पहचानने से, जीवन को न पहचानने से, मानवीयता पूर्ण आचरण को न
पहचानने से - इसके विपरीत कुछ मान्यताएं रहती हैं। इन मान्यताओं में परस्पर कोई तालमेल न
बैठने से मनुष्य-जाति को कोई निश्चित समझदारी हाथ लगा नहीं - जिससे न्याय प्रदायी
क्षमता स्थापित की जा सके, सही कार्य-व्यवहार किया जा सके, सत्य-बोध कराया जा सके।
विगत की मान्यताओं से इनको लेकर मानव जाति - ज्ञानी, अज्ञानी, और विज्ञानी - सर्वथा
असफल रहे। यह फ़ैसला हम अपने में नहीं कर पाते हैं, तो इस प्रस्ताव के अध्ययन में हम आगे बढ़
नहीं सकते। विगत की किसी मान्यता के साथ इस प्रस्ताव का गुड-गोबर ही करेंगे। गुड-गोबर
करेंगे तो न गुड हाथ लगना है, न गोबर!

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## सम्पृक्तता

मध्यस्थ-दर्शन प्रस्तावित करता है - "ईश्वर में कण-कण है। " (यह आदर्शवाद की मान्यता से
भिन्न है - जिसने कहा "कण-कण में ईश्वर है।") ईश्वर को व्यापक वस्तु के रूप में पहचाना।
कण-कण को प्रकृति के रूप में पहचाना। हर वस्तु व्यापक (ईश्वर) में डूबी भीगी और घिरी है।
व्यापक ही ऊर्जा है - जिसमें संपृक्त होने से कण-कण ऊर्जित है। अस्तित्व को व्यापक में संपृक्त
जड़ और चैतन्य प्रकृति के स्वरूप में पहचाना। ईश्वर है। प्रकृति भी है। दोनों साथ-साथ हैं।
अस्तित्व सह-अस्तित्व है।

अस्तित्व में जो कुछ भी हो रहा है - उसको कारण-गुण-गणित के संयुक्त स्वरूप में समझा जा
सकता है, समझाया जा सकता है। कारण सह-अस्तित्व है। हर घटना, स्थिति-गति का मूल
कारण सह-अस्तित्व ही है। गुण - सम, विषम, और मध्यस्थ है। गुण इकाइयों की परस्परता में
प्रकट होते हैं। गणना = गणित। कारण को समझे बिना गुण और गणित से अस्तित्व को पूरा
समझा नहीं जा सकता।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## अध्ययन-क्रम में अपना मूल्यांकन

अध्ययन-क्रम में जीवन की ४.५ क्रियाएं १० क्रियाओं को पूरा करने के पक्ष में रहती हैं।
अध्ययन पूरा करने के बाद ही दसों क्रियाओं का प्रमाण हो पाता है।

### प्रश्न: अध्ययन करते समय स्वयं को ४.५ क्रिया में माने या उससे अधिक?

कहाँ मान सकते हैं ४.५ से अधिक? यही कह सकते हैं - ४.५ क्रिया से जो प्रयोजन था, वह
पूरा होता जा रहा है। साड़े चार क्रिया पूर्वक आप भ्रमित पहले जी रहे थे। वहाँ आपको
अनुमान हुआ - ऐसे जीना पर्याप्त नहीं है। उसके बाद आपको दसों क्रियायें चालित करने का
स्त्रोत मध्यस्थ-दर्शन के रूप में मिल गया। उसके अध्ययन में आप लग गए। अध्ययन-क्रम में आपको
लगा कुछ भाग आपको बोध हो गया है, कुछ बोध होना शेष है। तब तक आपके जीवन की ४.५
क्रियाओं का समर्पण १० क्रियाओं के लिए हो गया कि नहीं? इससे ४.५ क्रिया से उत्थान की
ओर गति हुई। उत्थान हो गया तब मानेंगे जब दसों क्रियायें प्रमाणित हुआ।

अध्ययन-क्रम में ४.५ क्रियायें १० क्रियाओं को पूरा करने के लिए समर्पित रहती हैं। गुणात्मक
परिवर्तन के लिए समर्पित होना जिज्ञासा के आधार पर आता है। जिज्ञासा कैसे आया?
जीव-चेतना में जीने से जो धक्के खा रहे हैं - उससे आया! जीव-चेतना में जीने से असहमति स्वयं में
होने के बाद "सही क्या है?" - इसके लिए स्वयं में जिज्ञासा उदय होती है। सही का अध्ययन
करते हुए हमको जितना संतुष्टि मिलती है उसको हम तत्काल प्रकाशित करते ही हैं। इस ढंग से
हैं - अपने (जीवन विद्या) परिवार में सभी आज। यह ग़लत नहीं हुआ। इससे उपकार यह हुआ -
संसार में इस प्रस्ताव की एक ध्वनी तो पहुँचने लगी! लोगों के ध्यान-आकर्षण के लिए यह ध्वनी
पहुंचना जरूरी था।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## वैचारिक फंसावट का विकल्प

मनुष्य जाति की वैचारिक-फंसावट दो जगह है।

(१) शरीर को जीवन मान लेना

(२) रहस्यमय आस्था

शरीर को जीवन मान लेने से शरीर से होने वाली संवेदनाओं को राजी रखने के लिए भौतिक
साधनों की होड़ शुरू हो जाती है। जीवन की अक्षय अपेक्षाएं सामयिक शरीर-संवेदनाओं से पूरी
हो नहीं सकती - चाहे कितने भी भौतिक साधन इकठ्ठा कर लें। शरीर को जीवन मान लेने से
सुविधा-संग्रह ही जीवन का लक्ष्य बन जाता है। सुविधा-संग्रह का तृप्ति-बिन्दु मिलता नहीं
है। किसी एक व्यक्ति को भी नहीं मिला, न आगे किसी को मिलने की सम्भावना है। यही
भौतिकवाद की वैचारिक फंसावट है। इसका निदान यही है - शरीर को शरीर जाना-माना
जाए, जीवन को जीवन जाना-माना जाए। शरीर जीवन का साधन है।

रहस्यमय आस्था का मतलब है - बिना जानते हुए मान लेना। रहस्य का पूजा करो! आस्था करो!
शास्त्र में जो लिखा है - वह मान लो! आज्ञापालन, उपदेश, भाषण को मान लो! आस्था के
आधार पर जीना आज भी जन-सामान्य को सुविधा-संग्रह के बनिस्पत ज्यादा अच्छा लगता है।
लेकिन अच्छा लगने मात्र से अच्छा हुआ नहीं। आस्था का प्रमाणीकरण नहीं हुआ। हम आस्था ही
करते रह गए। यही आदर्श-वाद की वैचारिक फंसावट है। इसका निदान है - माने हुए को जान
लो, जाने हुए को मान लो। बिना जाने हुए मान लेना रूढी है। जान कर मानते हुए जीना
प्रमाण है।

मध्यस्थ-दर्शन भौतिकवाद और आदर्शवाद दोनों के विकल्प के स्वरूप में प्रस्तुत हुआ है। इसमें
प्रस्तावित है:

समझदारी से समाधान

श्रम से समृद्धि

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## सच्चाइयों की स्वीकृति

बोध में सभी सच्चाइयां ही स्वीकार होती हैं। सच्चाइयों का स्वीकृति बुद्धि में ही होता है।
verbally नहीं होता। ध्वनी-मत से स्वीकृति नहीं है। वस्तु-मत से है। वस्तु - सह-अस्तित्व
स्वरूप में सभी सच्चाइयाँ रखा है। सच्चाइयों का तीन खाका है - सह-अस्तित्व दर्शन ज्ञान,
जीवन ज्ञान, और मानवीयता पूर्ण आचरण ज्ञान। सह-अस्तित्व में ही जीवन है, और मानवीयता
पूर्ण आचरण है। सह-अस्तित्व में ही पदार्थ-अवस्था, प्राण-अवस्था, जीव-अवस्था, और
ज्ञान-अवस्था (मानव) है। सह-अस्तित्व का मूल रूप व्यापक में संपृक्त प्रकृति है। यह पाँच
सूत्रों के रूप में है - सह-अस्तित्व, सह-अस्तित्व में विकास-क्रम, सह-अस्तित्व में विकास,
सह-अस्तित्व में जागृति-क्रम, सह-अस्तित्व में जागृति। यही पाँच सूत्र अनुभव-मूलक विधि से
प्रमाणित होते हैं।

समझ जीने में ही प्रमाणित होती है। समझ गए हैं और "जीने" के लिए प्रयत्न कर रहे हैं - यह
एक खाका है। दूसरा खाका है - प्रयत्न पूरा हो गया है, अब प्रमाणित हैं। ये दो ही खाका
है। इसके अलावा और कोई तरीका ही नहीं है। यह हर व्यक्ति के साथ प्राण-संकट है, या
सौभाग्य है! शरीर के साथ वरीयता करते हैं - तो प्राण-संकट है। शरीर के साथ वरीयता
छोड़ते हैं - तो सौभाग्य लगता है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## मानव इतिहास - मध्यस्थ-दर्शन के दृष्टिकोण से**

मनुष्य जब धरती पर सबसे पहले प्रकट हुआ तो जीव जानवरों की तरह ही जिया। जीव-चेतना में
मनुष्य जिया - पर जीवों से अच्छा जीना चाहा। मनुष्य में कल्पनाशीलता और कर्म-स्वतंत्रता
है - इसी लिए वह जीवों से अच्छा जीना चाहा। यह "अच्छा चाहना" मनुष्य में गुणात्मक
परिवर्तन की सहज-अपेक्षा का ही प्रदर्शन है।

मनुष्य ने अपनी कल्पनाशीलता कर्म-स्वतंत्रता के चलते आहार, आवास, अलंकार, दूर-श्रवण,
दूर-दर्शन, दूर-गमन की सभी वस्तुओं का इन्तेज़ाम कर लिया। "अच्छा चाहने" के अर्थ में वस्तुओं
का तो इन्तेजाम कर लिया पर अपनी आवश्यकता का निर्णय नहीं होने से वस्तुओं के पीछे
पागलपन बढ़ता गया। भौतिकवाद व्यवहारिक नहीं हुआ।

कल्पनाशीलता को दूसरे ओर मनुष्य ने "रहस्य" के लिए भी invest किया। "अच्छा चाहने" के
लिए ही यह किया, इसमें दो राय नहीं है। रहस्यवाद व्यवहारिक नहीं हुआ।

इस तरह दोनों तरह से मनुष्य को स्थिरता -निश्चयता की जगह नहीं मिली। इसलिए मनुष्य
आवारा हो गया। आवारा हुआ तो मनमानी करता ही है। मनमानी करने के परिणाम हमारे
सामने आ ही गए हैं। धरती बीमार होने से मनुष्य की गलती उजागर हो गयी। अब विकल्प की
आवश्यकता बन गयी।

मानव इतिहास को मैं ऐसे पहचानता हूँ। अभी मानव-इतिहास को ऐसे कोई पहचानता नहीं है।
घटना-क्रम को इतिहास बताते हैं। यह घटना हुई, फ़िर दूसरी घटना हुई - इसको अभी
इतिहास बताते हैं। मानव में गुणात्मक-परिवर्तन की सहज-अपेक्षा यदि नहीं होती तो
मानव-चेतना के इस प्रस्ताव को प्रस्तुत करने की जगह ही नहीं होती। धरती का बीमार
होना भी मानव-चेतना में संक्रमित होने की आवश्यकता को ही इंगित करता है। अपेक्षा और
आवश्यकता के साथ अब सम्भावना का भी उदय हो गया है। मध्यस्थ-दर्शन के अनुसंधान पूर्वक
मानव जाति की जागृति की सम्भावना उदय हो चुकी है। यह एक ऐतिहासिक घटना है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## जीने दो, जियो

मानव को चारों अवस्थाओं के साथ संतुलित रहने के लिए आवश्यक नियम है - "जीने दो, जियो"।

ज्ञान-अवस्था (मनुष्य) के साथ सम्बन्ध में "जीने देने" का मतलब है - न्याय। न्याय पूर्वक ही
मानव संबंधों में संतुलन प्रमाणित होता है। न्याय का मतलब है - मानव संबंधों में प्रयोजनों की
पहचान, मूल्यों का निर्वाह, और उभय-तृप्ति। इस तरह जीने देने पर ही मनुष्य अपने जीने का
प्रमाण प्रस्तुत कर पाता है।

जीव-अवस्था के साथ सम्बन्ध में "जीने देने" का मतलब है - जीवों के "जीने की चाहना" धर्म के
प्रमाणित होने में पूरक होना, उसमें हस्तक्षेप नहीं करना।

वनस्पति-संसार, रसायन-संसार, और भौतिक संसार के साथ सम्बन्ध में "जीने देने" का मतलब
है - उनको "रहने देना"। उनकी प्राकृतिक व्यवस्था में पूरक होना।

इसके विपरीत भौतिकवाद का प्रतिपादन है - "अति बलवान को ही जीने का अधिकार है।"
(survival of the fittest।) मतलब - सबको खा पी कर हज़म करो! मध्यस्थ-दर्शन के
"जीने दो, जियो" और भौतिकवाद के इस प्रतिपादन में कितना दूरी है? - आप ही तय करो!
आप मेरे कहने पर कुछ करो - ऐसा मैं नहीं कहता हूँ। मैं केवल अपराध-मुक्त जीने का रास्ता
बताता हूँ। आपको अपराध में ही जीना है तो उसका तो पूरा दूकान ही खुला है! धरती बीमार
होने से यह बात तो उजागर हो गयी है कि धरती के साथ मनुष्य द्वारा ज्यादती हुई है। यह
तो अब layman को भी पता चल गया है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## विचार का मूल रूप

### प्रश्न: विचार का मूल रूप क्या है?

उत्तर: विचार का मूल रूप है - तुलन। तुलन ही गति रूप में है - विश्लेषण। वही विचार है।
तुलन के बिना आदमी एक कदम आगे नहीं रख सकता। जैसे - प्रिय-तुलन के अर्थ में ठीक लगना,
हित-तुलन (शरीर स्वस्थता ) के अर्थ में ठीक लगना, लाभ के अर्थ में ठीक लगना। फ़िर उसी के
अनुसार विश्लेषण हो जाता है। कल्पनाशीलता और कर्म-स्वतंत्रता के तृप्ति बिन्दु मिलने के
प्रयोजन से ही मनुष्य विश्लेषण करता है। मनुष्य के सुख की मूल चाहना के लिए तुलन करना बहुत
आवश्यक है। सुख की मूल चाहना के प्रमाणित होने में न्याय-धर्म-सत्य पूर्वक तुलन होता है, यह
मध्यस्थ दर्शन का प्रतिपादन है।

### प्रश्न: क्या भाषा के साथ ही विचार होता है?

विचार जीवन में है ही। शब्द/भाषा मानव-परम्परा में विचारों की सम्प्रेश्ना के लिए माध्यम
है। भाषा के मूल में "भाव" होता है। मध्यस्थ-दर्शन ने "भाव" के मूल में जीवन-क्रियाओं को
पहचाना। आशा, विचार, इच्छा, संकल्प, और अनुभव - ये भाव भाषा द्वारा संप्रेषित होते हैं।
शब्द द्वारा सम्प्रेश्ना का प्रयोजन है - दूसरे व्यक्ति को किसी क्रिया, प्रयोजन, वस्तु,
घटना का बोध कराना।

आदर्शवादियों ने "भाव" को पाँच संवेदनाओं की सीमा में ही पहचाना। ज्ञान ही "पूर्ण भाव"
है - ऐसा बताया। भक्ति-वादियों ने जिस देवी-देवता को मानते हैं, उसका स्वरूप ही "पूर्ण
भाव" है - यह बता दिया। वह सब रहस्य हो गया - प्रमाण नहीं हुआ।

भौतिकवादी "भाव" को नहीं मानते। जो बात यांत्रिक विधि से प्रमाणित नहीं होता उसको
वे मन-घड़ंत बताते हैं।

मध्यस्थ-दर्शन के अनुसार जीवन की १० क्रियाएं (स्थिति में ५, और गति में ५) ही भाव हैं।
इन्ही भाव में ही सभी मूल्य निहित हैं। मानव परम्परा में जीवन की १० क्रियाएं ही मौलिक
रूप में व्यक्त होने की वस्तु है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

### जीवन ज्ञान का पहला सिद्धांत

अधिक बल और शक्ति कम बल और शक्ति के माध्यम से प्रकट होता है। जीवन भौतिक-रासायनिक
रचना (शरीर) से अधिक बल और शक्ति संपन्न है। इसीलिये जीवन शरीर के माध्यम से प्रकट
होता है। जैसे बिजली अपने से कम बल-शक्ति वाली वस्तु के माध्यम से प्रकट होता है। इस बात
को अच्छे से समझना पड़ेगा। जीवन-ज्ञान का यह सबसे पहला सिद्धांत है।

जीवन अक्षय बल और अक्षय शक्ति संपन्न है। इसमें कम-ज्यादा होने की बात ही नहीं है। सटीक
होने की बात है। सटीक होने के लिए गुणात्मक परिवर्तन है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## जीवन में मूल्यांकन

मूल्यांकन का मतलब - सम्पूर्ण पहचान। शरीर का पहचान मन करता है। मन शरीर की पूरी
हैसियत को पहचानता है।

### प्रश्न: "मन शरीर की पूरी हैसियत को पहचानता है" - इसका क्या अर्थ है?

उत्तर: मन शरीर क्रियाओं और शरीर में होने वाली पाँच संवेदनाओं (शब्द, स्पर्श, रूप, रस,
गंध) को पहचानता है।

मन में मान्यता का अधिकार रखा है। शरीर में जो संवेदनाओं को पहचाना तो जीवन शरीर को
ही जीवन मान लेता है। यही भ्रम का आधार है। मन ने जैसा पहचाना वैसा ही वृत्ति सहमत
हो कर, चित्त में चित्रण सहमत हो जाता है। वहीं तक lock है अभी।

वृत्ति मन को पहचानता है। अर्थात वृत्ति मन का मूल्यांकन करता है। मन ने संवेदनाओ को जो
पहचाना उसमें सही ग़लत क्या हुआ - यह तुलन/विश्लेषण वृत्ति में होता है। अनुभव से पहले
संवेदनाओं के अर्थ में ही प्रिय-हित-लाभ दृष्टियों से यह सही-ग़लत को तुलन करना बनता है।
मन में जो संवेदनाओ की पहचान हुई - उसके अनुमोदन में ही वृत्ति में तुलन, और चित्त में चित्रण
हो जाता है। इस तरह वृत्ति शरीर मूलक दृष्टियों से मन का दृष्टा बना रहता है।

चित्त में वृत्ति का मूल्यांकन होता है। चित्त इस बात का दृष्टा होता है कि वृत्ति में क्या
तुलन हुआ। यह चित्रण में जाता है। शरीर मूलक जीने में चित्रण से आगे की कोई बात होती नहीं
है।

जीवन मूलक जीने में अनुभव से शुरू करते हैं। वह मन से शुरू नहीं होता। अनुभव के अनुरूप बुद्धि,
चित्त, वृत्ति, और मन हो जाते हैं। मन के द्वारा शरीर के साथ प्रमाण होता है। इस तरह
शरीर के द्वारा जीवन अपने आप को प्रमाणित करता है। इस तरह वृत्ति में प्रिय-हित-लाभ के
स्थान पर न्याय-धर्म-सत्य दृष्टियों के आधार पर तुलन होता है। बोध में सह-अस्तित्व की
स्वीकृति रहती है। चिंतन पूर्वक न्याय-धर्म-सत्य को प्रमाणित करने की विधि आ गयी। यह
होने से जीवन की दसों क्रियाएं प्रमाणित हो गयी।

जीवन मूलक विधि से जीने में वस्तु की पूरी पहचान (रूप, गुण, स्वभाव, और धर्म) तथा
सह-अस्तित्व की पूरी पहचान - इन दोनों की पूरी पहचान होती है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## तर्क की सीमा

तर्क साक्षात्कार तक पहुंचाने के लिए agency है। शब्द का अर्थ होता है - यहाँ तक तर्क है।
अर्थ के साथ कोई तर्क नहीं है। इसी का नाम है - साक्षात्कार। अर्थ का मतलब है -
अस्तित्व में वस्तु। अर्थ के साथ क्या तर्क करोगे? शब्द का अर्थ समझ में आया = साक्षात्कार
हुआ। साक्षात्कार के बाद बोध ही है, अनुभव ही है, अनुभव-प्रमाण बोध ही है, प्रमाणित
होने का संकल्प ही है। इतने तक में कोई तर्क नहीं है। अनुभव मूलक विधि से चिंतन करते हुए
प्रमाणित होने के लिए जो चित्रण करते हैं - वहाँ से फ़िर तर्क का उपयोग है। सम्प्रेश्ना का
तर्क सम्मत होना आवश्यक है - तभी वह शिक्षा में आ सकता है।

साक्षात्कार होता गया तो अनुभव की सम्भावना उदय होता गया। साक्षात्कार पूरा होने पर
बोध और अनुभव होता ही है। साक्षात्कार होने से तृप्ति की सम्भावना उदय हो जाती है।
तृप्ति अनुभव के बाद ही है। दसों क्रियाएं प्रमाणित होने पर ही जीवन-तृप्ति होती है, इससे
पहले नहीं।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## होना क्या चाहिए? - इसका उत्तर दे कर इस प्रस्ताव को नकारिये.

सह-अस्तित्व वाद के इस प्रस्ताव पर तर्क से छेद करने का कोई जगह ही नहीं है। यह पूरा
प्रस्ताव तर्क सम्मत है।

दूसरे, इस बात को नकारने की कोई जगह नहीं है।

बाकी बचा - नफरत! नफरत करने का अधिकार हर व्यक्ति के पास रखा है। आप इससे नफरत कर
सकते हैं।

मैं अस्तित्व क्यों और कैसा है - इसके लिए अपना अनुभव आपके सामने प्रस्ताव रूप में रखता हूँ।

"हम आपकी बात नहीं मानते!" - एक उत्तर आता है।

आपकी बात शिरोधार्य है, पर होना क्या चाहिए? - मैं कहता हूँ।

"वह हम नहीं जानते!" - बदले में जवाब आता है।

इस तरह कुछ लोग अपना रास्ता इस प्रस्ताव के लिए बंद करके बैठे हैं।

होना क्या चाहिए - इसको बता कर इस प्रस्ताव को नकारिये।

देखिये - इस प्रस्ताव का पूरा implementation आसान तो नहीं है, पर ज़रूरी है। आसान
नहीं है, क्योंकि हम इतनी लफ़डेबाजी में फंस गए हैं। जो जितना फंसा हुआ है, उसको उतना ही
मुश्किल लगता है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## अनुभव एक व्यक्ति को हो सकता है, तो दूसरे को भी हो सकता है.

अनुभव एक व्यक्ति को हो सकता है, तो दूसरे को भी हो सकता है। एक व्यक्ति जो समझ सकता
है, कर सकता है - वैसे ही हर व्यक्ति समझ सकता है, कर सकता है। अनुभव संपन्न व्यक्ति के
निरीक्षण परीक्षण से एक से दूसरे व्यक्ति के लिए प्रेरणा बनती है। फ़िर उसके लिए दूसरे का
प्रयत्नशील होना स्वाभाविक हो जाता है। उसी ढंग से सभी इस बात से जुड़ रहे हैं।

मेरे जीने के तौर-तरीके से जो मैं आप में अनुभव होने का आश्वासन दिलाता हूँ - उसमें तारतम्यता
बनता जाता है। उससे आपका विश्वास दृढ़ होता जाता है।

प्रश्न: मुझसे पहले, मुझसे ज्यादा पढ़े- लिखे, अनेक वर्षों से अध्ययन में संलग्न लोग जब अपने
अनुभव होने की स्पष्ट घोषणा नहीं कर पाते हैं - तो मेरा विश्वास डगमगा जाता है, कि मैं
इसको कभी पूरा समझ पाऊंगा।

उत्तर: इसको escapism में न लगाया जाए। जिम्मेदारी के साथ हम समझते हैं, करते हैं। "हम
समझेंगे, और अपनी समझ को जियेंगे।" - यहाँ तक आप अपनी जिम्मेवारी को रखिये। दूसरा समझा
या नहीं समझा - उसको अभी मत सोचिये। आप पूरा होने के बाद संसार और ही कुछ दिखने लग
जाता है। जैसे मुझ को दिख रहा है कि हर व्यक्ति शुभ चाह रहा है। शुभ के लिए ही सभी
प्रयत्न कर रहे हैं। एक दिन पहुँच ही जायेंगे। मेरे पास किसी का विरोध करने का कोई रास्ता
ही नहीं है। आप अनुभव करने के बाद वही करोगे, दूसरा कोई रास्ता नहीं है।

सबको आत्मसात किए बिना हम समाधानित नहीं हो सकते। सबको आत्मसात कैसे करोगे? एक दिन
सभी सच्चाई को समझेंगे। यह पहला कदम है। यह फ़िर मिटेगा नहीं। अब उसके बाद हम अपना
प्रस्ताव देना शुरू किए। प्रस्ताव में लोगों को सम्भावना दिखने लगी। आपकी इस प्रस्ताव में
स्वीकृति मुझ को दृढ़ता प्रदान करता है। उसी प्रकार आप जब दूसरों को प्रबोधित करते हैं तब
उससे आप की सुदृढ़ता बनती है। इसमें कोई शंका की बात नही है। केवल ध्यान देने की आवश्यकता
है। शरीर को हटा कर जीवन पर ध्यान देने की आवश्यकता है।

इस प्रस्ताव की सूचना अब तक एक लाख लोगों तक तो पहुँच चुकी है। उसमें से कम से कम ५०
लोग इसके अध्ययन में लग गए हैं। यह ०.०००५ % हुआ। यह भी सन् २००० के बाद शुरू हुआ। उसके
पहले के मेरे प्रयत्न में १ या २ व्यक्ति इसके अध्ययन में लगे। जैसे सत्य जी लगे - पर उनका
देहांत हो गया। फ़िर रण सिंह लगे, तीसरे साधन भट्टाचार्य लगे। २० वर्ष में ये तीन व्यक्ति
टिके। इस दशक में सर्वाधिक प्रगति हुई। अगले दशक में इससे ज्यादा होगा - ऐसा अनुमान
होता ही है। इस ढंग से आशा बनती है। इसके लिए program देने के लिए अब मेरे साथ ५० और
लोग हो गए। उसमें से सटीक program को रखने वाले १-२ होंगे ही! कुछ कमी होगा तो उसको
पूरा करने के लिए मैं बैठा ही हूँ।

प्रश्न: क्या इस बात की कोई सम्भावना है कि इस अनुसंधान का लोकव्यापीकरण न हो? क्या
इस बात की सम्भावना है कि आप के रहते कोई भी अपने अनुभव-संपन्न होने की स्पष्ट घोषणा
नहीं कर पाये?

उत्तर: इस दशक में आने के बाद अब वह सम्भावना नहीं है। लोग इसको समझ जायेंगे और यह
जिन्दा रहेगा - यह आश्वस्ति इस दशक के बाद से हुई। मानव को धरती पर रहना हो तो
मध्यस्थ-दर्शन के अनुसंधान के सफल होने की घटना सही है। सन् २००० से पहले मैं कहता था -
"मानव को धरती पर रहना होगा, तो इसको समझेगा नहीं तो नहीं समझेगा।" अब यह
लोकव्यापीकरण हो के ही रहेगा। इस बात का प्रवाह बनेगा - यह तो निश्चित हो गया है।
जो लोग इसके अध्ययन में लगे हैं, और प्रोग्राम में लगे हैं - उनके संकेतों से मुझको ऐसा ही लगता
है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## अध्ययन की परिभाषा

अध्ययन = अधिष्ठान के साक्षी में स्मरण पूर्वक किया गया सभी क्रिया-कलाप

अधिष्ठान के साक्षी का मतलब है - आत्मा का साक्षी। आत्मा जो जीवन का मध्यांश है।
मध्यांश निरंतर अनुभव का प्यासा रहता है। अनुभव की रोशनी में जो हम अस्तित्व की
वास्तविकताओं को पहचानते हैं, उसको "क्रिया-कलाप" नाम दिया। अनुभव को प्रमाणित करना
ही "अनुभव की रोशनी" है। मैं जो अनुभव मूलक विधि से प्रस्तुत हो रहा हूँ, उसको आप जब
स्वीकारते हैं - तभी आप का अध्ययन है। मैंने जो संप्रेषित किया वह अनुभव की रोशनी में
किया। आपने जो ग्रहण किया वह अनुभव की प्यास (अपेक्षा) में किया। प्यास है, इसी लिए
ग्रहण करते हैं। मैं जो समझाता हूँ, वह अपने अनुभव की रोशनी में समझाता हूँ। आप में अनुभव की
प्यास है, मुझ में अनुभव का स्त्रोत है। इन दोनों के संयोग में अध्ययन है। इतना ही है। इसमें
कोई घटाने-बढ़ाने की ज़रूरत नहीं है। आप अनुभव करने के बाद जब किसी तीसरे को समझाते हो,
तो वह आपके अनुभव की रोशनी में समझाते हो।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## आत्म-विश्वास और विश्वास

आत्म-विश्वास का मतलब है - अनुभव में विश्वास। आत्म-विश्वास का मूल आत्मा में अनुभव ही है।
आत्मा जीवन का मध्यांश है। सह-अस्तित्व में अध्ययन पूर्ण होने पर ही आत्मा अनुभव करता है।
अनुभव-सम्पन्नता ही समझदारी है। समझदारी से पहले किसी को आत्म-विश्वास नहीं हुआ।

आत्म-विश्वास के आधार पर ही स्वयम में विश्वास होता है। आत्म-विश्वास के बिना स्वयं में
विश्वास हो ही नहीं सकता। आत्म-विश्वास ही श्रेष्ठता का सम्मान करने में विश्वास का
आधार है। आत्म-विश्वास ही अपनी प्रतिभा में विश्वास का आधार है। आत्म-विश्वास ही
प्रतिभा के अनुरूप व्यक्तित्व में विश्वास का आधार है। आत्म-विश्वास ही व्यवहार में सामाजिक
होने में विश्वास का आधार है। आत्म-विश्वास ही उत्पादन में स्वावलंबी होने में विश्वास का
आधार है।

स्वयं में विश्वास का परम्परा में गवाही या प्रमाण होता है। वह संबंधों की पहचान और मूल्यों
के निर्वाह में विश्वास में गवाहित या प्रमाणित होता है।

आत्म-विश्वास से जीने के लिए ही अध्ययन है।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## संपर्क - सूचना - अध्ययन - अनुभव - प्रमाण

साक्षात्कार पाँच सूत्र (सह-अस्तित्व, सह-अस्तित्व में विकास-क्रम, सह-अस्तित्व में विकास,
सह-अस्तित्व में जागृति-क्रम, और सह-अस्तित्व में जागृति) का होता है - जो अनुभव में जा कर
सूत्रित होता है। सभी दिशायें/कोण एक बिन्दु में समाते हैं। वैसे ही सारी मध्यस्थ-दर्शन की
व्याख्या अनुभव-बिन्दु में समाती है। बिन्दु का कोई लम्बाई-चौडाई नहीं है। यह हुआ
synthesis या synchronization। फैलावट से बिन्दु तक अध्ययन है। अनुभव बिन्दु है। फैलना
परम्परा है। अनुभव एक बिन्दु है - उसका विस्तार अनंत दूर तक फैलता है। कहीं रुकता नहीं है
वह!

धर्म अनुभव में ही समझ में आता है। धर्म अनुभव में आ गया तो सब समझ में आ गया। वह point
को पकड़ने की ज़रूरत है। बाकी सब तर्क-संगति से समझ में आ ही जाता है। रूप और गुण तक
चित्रण (स्मृति) में रहता है। स्वभाव का बोध होता है। अनुभव-प्रमाण बोध होना (अनुभव
मूलक विधि से) - मतलब, धर्म-बोध होना। इस तरह धर्म और स्वभाव जुड़ गया। वही चित्त के
स्तर पर आ कर रूप और गुण से जुड़ता है। इसकी जब तर्क-सांगत व्याख्या करने जाते हैं तो वह
फैलने लगता है। इस तरह हम धर्म की व्याख्या करने योग्य हो जाते हैं।

अध्ययन विधि से अनुभव multiply होता है - ऐसा मैं शुरू किया हूँ। अनुभव multiply होने
पर ही संसार का कल्याण है, सर्व-शुभ है। इसमें समानता का स्वरूप निकलता है। अगर एक ही
व्यक्ति अनुभव कर सकता तो समानता हो ही नहीं सकती थी। अनुभव के बाद सभी समान हैं।

अनुभव तक अध्ययन है। उसके पहले सूचना है। उससे पहले संपर्क है।

संपर्क के बाद ही सूचना है। बिना संपर्क साधे सूचना कैसे दोगे?

सूचना के बाद ही अध्ययन है। बिना सटीक सूचना के अध्ययन कैसे करोगे?

अध्ययन के बाद ही अनुभव है। बिना अध्ययन किए अनुभव कैसे करोगे?

अनुभव के बाद ही प्रमाण है। बिना अनुभव के प्रमाणित क्या करोगे?

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## पहचान और निर्वाह

हर वस्तु अनंत कोण संपन्न है। हर वस्तु हर कोण से दीखता है। हर वस्तु किसी न किसी कोण से
दूसरे वस्तु से जुडा ही रहता है। इस तरह हर वस्तु दूसरे पर प्रतिबिंबित है। हर वस्तु नियति
क्रम में अपनी अवस्थिति के अनुसार दूसरे वस्तु के साथ अपने सम्बन्ध को पहचानता है और
निर्वाह करता है।

मनुष्य जो सम्बन्ध समझ में आ गया - उसको वह पहचानता है, और निर्वाह करता है। सम्बन्ध
जो समझ में नहीं आया, उसको न वह पहचानता है - न निर्वाह करता है। मनुष्य को चारों
अवस्थाओं के साथ अपने सम्बन्ध को पहचानने की ज़रूरत है, तभी वह भ्रम और अपराध से मुक्त हो
पाता है। मनुष्य जब भ्रम और अपराध से मुक्त होता है तभी धरती अपने आप को स्वस्थ कर
सकती है। अपराध करते रहेंगे तो धरती पर आदमी जात तो नहीं रहेगा।

\- बाबा श्री नागराज शर्मा के साथ संवाद पर आधारित (अप्रैल २००८, अमरकंटक)

## मानवीयता पूर्ण आचरण

### प्रश्न: मानवीयता पूर्ण आचरण क्यों नहीं कर पाते हैं?

उत्तर: सुविधा-संग्रह और भक्ति-विरक्ति लक्ष्य के साथ मानवीयता पूर्ण आचरण प्रमाणित नहीं
हो सकता। सुविधा-संग्रह को आप लक्ष्य में रखें, और ज्ञान-विवेक-विज्ञान प्रमाणित हो
जाए - ऐसा हो नहीं सकता। सुविधा-संग्रह के स्थान पर समाधान-समृद्धि लक्ष्य बना कर
प्रयत्न करने से मानवीयता पूर्ण आचरण प्रमाणित हो जायेगा।

समाधान-समृद्धि लक्ष्य में से समाधान वरीय है। समाधान लक्ष्य के लिए ज्ञान-विवेक-विज्ञान
को लेकर स्पष्ट होना है। ये तीनो भाग जब स्पष्टतः अध्ययन होता है - तब मानवीयता पूर्ण
आचरण के प्रति विश्वास होने लगता है। आचरण के प्रति विश्वास होता है - तो हम आचरण
करते ही हैं। आचरण करने लगते हैं - तो समाधान-समृद्धि की तरफ़ ही जायेंगे। मानव के अध्ययन
और अस्तित्व के इस प्रस्ताव के अध्ययन पूर्वक समझ आने पर आप जीने जाते हैं तो मानवीयता
पूर्ण आचरण ही होगा, समाधान-समृद्धि ही प्रमाणित होगी। समझने के बाद यही होता है।

पहले मैं भक्ति-विरक्ति के पक्ष में ही था। भक्ति-विरक्ति विधि से ही मैंने साधना किया।
साधना के फल-स्वरूप जीवन समझ में आया, मानव समझ में आया, अस्तित्व सह-अस्तित्व स्वरूप में
समझ में आया - इस सब के अनुसार मानव के अनुरूप जीने की बात सोची - तो मानवीयता पूर्ण
आचरण का ही स्वरूप निकला। अनुभव पूर्वक मैं समाधान-संपन्न तो हो चुका था - उसमें श्रम
पूर्वक मैंने समृद्धि को जोड़ लिया। समाधान-संपन्न होने के बाद समृद्धि को जोड़ने के लिए मुझे
बहुत दिन बरबाद नहीं करना पड़ा। इस तरह बहुत अच्छी तरह जीने की सभी परिकल्पनाएं पूरी
हो गयी।

"अच्छी तरह जीने" की परिकल्पनाएं बहुत रही हैं - भक्तिवादी विधि से भी, और भौतिकवादी
विधि से भी। पर "अच्छा आदमी" क्या है? - यह न भौतिकवादी विधि से तय हुआ, न
भक्तिवादी विधि से हुआ। न भक्ति से, न विरक्ति से, न सुविधा से, न संग्रह से। खूब सुविधा
का जुगाड़ कर लें - तो हम अच्छे हो जायेंगे, यह नहीं प्रमाणित हुआ। हम इतना संग्रह कर लें
तो अच्छे आदमी हो जायेंगे - यह भी नहीं निकला। जब भक्ति-विरक्ति से नहीं निकला, तो
सुविधा-संग्रह से क्या निकलना है? इन दोनों आधारों से जब कुछ उपलब्धि नहीं निकला तो
मानव अपने मनमानी रास्ते बनाता रहा। मनमानी विधि से भक्ति-विरक्ति और सुविधा-संग्रह
लक्ष्यों को लेकर चलता रहा। वह सार्थक नहीं हुआ। फ़िर "न्यूनतम सुविधा" और "प्राथमिक
आवश्यकता" (minimum facilities, primary needs) जैसी भाषाएँ लगाने लगे। इनका कोई
निश्चित आकार-प्रकार नहीं बनता। सुविधा-संग्रह का न्यूनतम और अधिकतम का कोई मतलब
नहीं निकलता। जितनी सीमा बनाते हैं, उससे अधिक ही चाहिए। इस ढंग से हम भटक गए हैं।

भटके हुए को मार्ग पर लाने की विधि यही है - हम प्रयत्न करके अपनी समझदारी को पूरा
करें। अध्ययन करने पर, अनुभव होने पर - समझदारी पूरा हो जाता है। अध्ययन से अनुभव का
रास्ता बनता ही है। अनुभव मूलक विधि से जब हम सोचते हैं तो सर्वतोमुखी समाधान आ ही
जाता है। उसके आधार पर समृद्धि को प्रमाणित करना बनता ही है। समृद्धि पूर्णतया उपकारी
है। अपने बलबूते पर जब समृद्धि को पा लेते हैं - तो उपकार के अलावा कुछ और करना बनता ही
नहीं है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)

## अध्ययन का महत्त्व और अध्ययन की वस्तु - सम्मलेन २००५, मसूरी

## (- जीवन विद्या राष्ट्रीय सम्मलेन में बाबा श्री नागराज शर्मा के उदबोधन से (२२ अक्टूबर २००५, मसूरी)

अध्ययन के मुद्दे पर जो मैंने अनुभव किया है - अक्षर, शब्दों, वाक्यों को पढ़ना अध्ययन नहीं
है। यह पूरा का पूरा "पठन" ही कहलाया। मैंने ऐसे परिवार में शरीर यात्रा शुरू की, जिसमें
लाखों वैदिक ऋचाओं को मुखस्थ कर, वापस बोल कर दिखाए हैं। लाखों ऋचाओं को! इससे ज्यादा
कुछ कहा नहीं जा सकता। ये सब करने के बावजूद इससे हम सर्व-मानव के शुभ के लिए एक सूत्र
भी प्रस्तुत नहीं कर पाये। इसी कष्ट को मिटाने के लिए मैंने ५० वर्ष अपना सारा प्रयत्न
किया। थोड़ा समय इसमें जरूर लगाए - ५० वर्ष मैंने इसमें लगाया! इन ५० वर्ष का जो अनुभव
है, वह मैं आप के सामने रखने जा रहा हूँ।

हर शब्द का अर्थ होता है - किसी भी भाषा में हो! संसार में अनेक भाषाएँ तैयार हुआ है।
संसार की सभी भाषाओँ के मूल में अर्थ निकालने जाएँ तो यही है कि - "सत्य भासना चाहिए"।
सच्चाई दूसरों तक पहुंचना चाहिए। दूसरों के अन्तःकरण में सच्चाई प्रवेश होना चाहिए। यह
बात "भाषा" के अर्थ में हमको इंगित होता है। यह अपेक्षा सब में है। कोई भाषा मैं आपसे
सुनूंगा तो कोई सच्चाई मुझे मालूम होगा - ऐसा मेरी अपेक्षा है। मुझसे कोई दूसरा भाषा सुनेगा
तो उसकी भी यही अपेक्षा होगी कि कोई सच्चाई मुझसे उसको सुनने को मिलेगा। यह बात सबमें
समान है। इसी आधार पर सारे वेदों की रचना हुई। तीनो वेद सच्चाई को बताने के लिए
प्रतिज्ञा लिया। सच्चाई के बारे में अंत में बताया कि सच्चाई अव्यक्त है, अनिर्वचनीय है।
अनिर्वचनीय मतलब - शब्दों से जिसको बताया नहीं जा सकता। यह मेरे कष्ट का कारण हुआ।
और सबके लिए यह कष्ट का कारण हुआ या नहीं - यह मैं नहीं कह सकता। मेरे लिए यह तकलीफ
का कारण हुआ। सत्य भी हो, सच्चाई भी हो - पर अव्यक्त भी हो, अनिर्वचनीय भी हो -
तो बाकी वचनीय क्या हुआ? इस तरह - वचनीय सब मिथ्या हो गया? इसी तकलीफ को दूर
करने के लिए मैंने प्रयत्न किया।

उस प्रयत्न में मैं अपने को सफल मानता हूँ।

मेरे सफल हो जाने मात्र से यह सबके लिए सफल होगा या नहीं होगा - इस बात को मैं आज
नहीं कह सकता। मैं जो अनुभव किया हूँ उसको मैं विनय ही कर सकता हूँ। उसको समझना हर
व्यक्ति की जिम्मेवारी है। और उस जिम्मेवारी के साथ रखी है - स्वतंत्रता। चाहे समझें, या न
समझें। किंतु इस बात की मुझ में स्वीकृति है - मैंने जो पता लगाया है उसमें सच्चाई को बांस पे
चढ़ कर, चिल्ला कर बोला जा सकता है - अच्छे से! और सच्चाई एक से दूसरे को समझ में आयेगी!
ऐसा मेरा विश्वास है। यहाँ से मैं शुरू किया हूँ।

इसी आधार पर अध्ययन के मुद्दे पर आपको इंगित करना चाहा - "हर शब्द का अर्थ होता है।"
वह अर्थ शब्द नहीं है। अर्थ मनुष्य को समझ में आता है। दूसरे किसी को समझ में आएगा नहीं।
पत्थर को हम बोलेंगे - वह समझेगा नहीं। शब्द का प्रभाव पत्थर पर भी होता है। वनस्पतियों
पर भी होता है। जानवरों पर भी होता है। मनुष्य पर भी होता है। मनुष्य पर होने के बाद
उसका अर्थ खोजने की इच्छा मनुष्य में बनी हुई है। हर मनुष्य में कल्पनाशीलता और
कर्म-स्वतंत्रता प्रभावशील है। आज पैदा हुए बच्चे में भी, और कल मर जाने वाले बुड्ढे में भी यह
प्रभावशील है। कल्पनाशीलता और कर्म-स्वतंत्रता - इसी के आधार पर हर मनुष्य में कहे गए
शब्द के अर्थ तक पहुँचने की इच्छा बनी हुई है। यही एक व्यक्ति से दूसरे व्यक्ति को अध्ययन
कराने का स्त्रोत है। सर्वप्रथम मनुष्य में अध्ययन करने का स्त्रोत बना है कि नहीं यह सोचना
मेरा दायित्व था। उसमें पता लगा - हर व्यक्ति में यह पूंजी रखी हुई है। क्या पूंजी? कुछ भी
सुनेगा तो पूछेगा - इसका मतलब क्या है? इस ओर जाने का अधिकार सबमें रखा है। सर्व-मानव
में रखी हुई इस कल्पनाशीलता कर्म-स्वतंत्रता की पूंजी को समझ करके ही मैंने अध्ययन होने पर
विश्वास किया।

"सह-अस्तित्व परम सत्य है।" - जैसे यह अध्ययन का एक मुद्दा है। "परम सत्य" का मतलब क्या
होता है? सत्य वही है जो निरंतर और एक सा बना रहता है। होने के रूप में व्यापक है और
अनंत एक-एक वस्तुएं हैं। कभी भी व्यापक वस्तु से एक-एक वस्तुएं अलग-अलग हो नहीं सकते। अलग
होने की सम्भावना नहीं है। अलग होने का तौर-तरीका अस्तित्व में नहीं है। प्राकृतिक रूप में
भी नहीं है, और अप्राकृतिक रूप में जो मनुष्य प्रयत्न करता है, वैसे भी नहीं है। न हों सकता
है, न अभी तक हुआ है। इस तरह मनुष्य सह-अस्तित्व को परम-सत्य के स्वरूप में समझ कर,
सह-अस्तित्व में व्यवस्था को पहचानता है। मनुष्य ने जितनी भी सह-अस्तित्व विरोधी कार्य
किया, स्वयं समस्या में फंस गया।

समस्या में फँसना मनुष्य के दुःख का कारण हुआ। इसके लिए अध्ययन के लिए सूत्र दिया:

समस्या = दुःख

समाधान = सुख = मानव धर्म

दुःख से पीड़ा होता है। पीड़ित व्यक्ति स्वयं में स्वस्थ रहता नहीं है, दूसरों का उपकार तो
स्वप्न में भी नहीं। पीड़ित आदमी केवल दूसरों के लिए परेशानी पैदा करेगा। और कुछ नहीं
करेगा। यह आप को भी समझ में आता है, मुझ को भी समझ में आता है।

यह समझने के बाद हम अनुमान कर सकते हैं - "स्वस्थ आदमी स्वयम भी स्वस्थ रहता है, दूसरों
को स्वस्थता देने का प्रयत्न भी करता है।" भले ही यह आज संसार में प्रचलित न हों, हम इस
बात को अनुमान रूप में तो स्वीकार कर ही सकते हैं। स्वस्थ आदमी स्वयं स्वस्थ रहता है, और
संसार को स्वस्थ करने के लिए हाथ-पैर मारता ही है - चाहे सफल हों, या असफल हों! आज तक
के "अच्छे" आदमीयों के हाथ-पैर मारने को मैंने इस रूप में निकाल लिया। बहुत अच्छे आदमी संसार
को उपकार करने के लिए कहीं न कहीं कोशिश किया है। इन कोशिशों में कोई कमी नहीं, उन
पर कोई शंका नहीं, कोई कृपणता नहीं - पर सफलता का आंकलन करने जाते हैं, तो हमको पता
लगता है - ये सफल नहीं हों पाये। क्यों सफल नहीं हों पाये, यह पूछने पर पता चलता है -
"उपकार क्या है?" यह ध्रुवीकृत नहीं हुआ।

अभी हम जो अध्ययन करते हैं - उसमें पहले यह ध्रुवीकृत होता है कि उपकार क्या है? समझे हुए
को समझाना है - पहला उपकार। सीखे हुए को सिखाना है - दूसरा उपकार। किए हुए को
कराना है - तीसरा उपकार। इसमें से सीखने-सिखाने और करने-कराने के बारे में आदमी बहुत कुछ
किया है। पर समझने-समझाने का भाग अधूरा रह गया। इसका कारण यह रहा - वैदिक विचार
से लेकर भौतिकवादी विचार तक हम यह मान कर चले हैं कि "करके समझो!" इस बात को अच्छी
तरह से ह्रदय में बैठाने की बात है - क्योंकि यह मूल मुद्दा है। मनुष्य-जाति आदि काल से
"करके समझो" विधि से चला है। जबकि मानव-जाति में करके समझना नहीं होता। जीव-जानवरों
में करके चलने की बात होती है। करके जीव-जानवर समझते नहीं हैं, केवल चलते हैं। हर काम को
पीछे जीव (वंश) में जैसे किया था, वैसे ही करके चलता है। मनुष्य को जब "करके समझो" कहा
गया - तो उससे करके करना ही बना, समझना नहीं बना। सीखे हुए से केवल सीखा हुआ ही
रहा - समझ कोई उससे पैदा हुई नहीं। किए हुए से करता ही रहा - समझ उससे कोई पैदा हुई
नहीं।

"समझ" क्या चीज है - यह अभी तक (मध्यस्थ-दर्शन के अनुसंधान से पहले) ध्रुवीकृत नहीं हुआ।

"समझ" क्या चीज है? - इसका उत्तर मध्यस्थ-दर्शन से ६ बिन्दुओं में है।

नियम, नियंत्रण, संतुलन, न्याय, धर्म, और सत्य।

पूरा समझ इन ६ बिन्दुओं से इंगित है। इससे अधिक समझ हो नहीं सकती, इससे कम में आदमी
उपकारी तो नहीं होगा। इसको मैंने अच्छी तरह से जाँचा है, जी कर देखा है। आदमी को इन ६
मुद्दों में पारंगत होने की आवश्यकता है। इसी का नाम है - अध्ययन।

नियम एक वास्तविकता है। नियंत्रण एक वास्तविकता है। संतुलन एक वास्तविकता है। न्याय एक
वास्तविकता है। धर्म एक वास्तविकता है। सत्य एक वास्तविकता है।

इन वास्तविकताओं के बारे में हमें पूरा अध्ययन होना, उसमें पारंगत होना, और प्रमाणित
होना - ये तीन स्थितियां हैं। मानव जाति जब कभी भी इस को समझने तक पहुंचेगा, हम
समुदाय चेतना में जियेंगे नहीं! मानव चेतना में ही जियेंगे। समुदाय चेतना जीव-चेतना को इंगित
करता है। मानव-चेतना सार्वभौम-चेतना को इंगित करता है। इस तरह - जब कभी भी ये ६
बातें हमको समझ में आ जाती हैं, हम सार्वभौम चेतना में जीने लायक हो जाते हैं। इन्ही ६
बातों को समझाने के लिए मेरा सारा प्रयत्न है।

इन ६ बातों को समझाने के लिए ५ सूत्र दिए।

(१) सहअस्तित्व

(२) सहअस्तित्व में विकास-क्रम

(३) सहअस्तित्व में विकास

(४) सहअस्तित्व में जागृति-क्रम

(५) सहअस्तित्व में जागृति

जब मैं इन पाँच सूत्रों को समझाने गया तो मेरे मित्र लोगों ने कहा - यह किसी को समझ नहीं
आएगा, इसका विस्तृत रूप में व्याख्या करना होगा। सूत्रित करना होगा। तब उसको दर्शन,
विचार (वाद), और शास्त्र रूप में व्यक्त किए।

तो कुल मिला कर ६ बिन्दुओं को समझना है। समझ गए हैं - इसका क्या प्रमाण होगा?

समझा पाना ही समझे होने का प्रमाण है। यदि समझा नहीं पाते हैं, तो आपके समझे होने का
कोई प्रमाण नहीं है।

अध्ययन की महिमा है - वास्तविकता को समझना, सत्यता को समझना, यथार्थता को समझना।

कोई भी वस्तु जिसे इकाई के रूप में आदमी पहचान सकता है - उसमें चार बातें निहित हैं। रूप,
गुण, स्वभाव, और धर्म। इकाइयों के बीच में खाली स्थली को हम व्यापक रूप में पहचानते हैं।
व्यापकता उसकी महिमा है ही, उसके साथ पारगामियता और पारदर्शिता महिमा को मैंने
देखा। जैसे - आप और हम यहाँ बैठे हैं, यह व्यापक वस्तु का स्थली है। इसमें हम घिरे भी हैं, डूबे
भी हैं। इसमें भीगे भी हैं - इसका प्रमाण है, हमारे में ऊर्जा-सम्पन्नता बनी हुई है। मैं बात
कर रहा हूँ, यह मेरे ऊर्जा-संपन्न होने का प्रमाण है। मैं जीवित दीखता हूँ - यह मेरे
ऊर्जा-सम्पन्नता का प्रमाण है। इस तरह हम सभी ऊर्जा-संपन्न हैं - इस बात को हम स्वीकार
सकते हैं।

यह ऊर्जा (व्यापक) ही मनुष्य के द्वारा ज्ञान है। समझ है। समझ के साथ ही मनुष्य
ऊर्जा-संपन्न है। मनुष्य का अपने आकार में होना भर पर्याप्त नहीं है। मनुष्य का ज्ञान से
संपन्न होने पर ही उसके ऊर्जा संपन्न होने का प्रमाण है। सह-अस्तित्व स्वरूपी अस्तित्व दर्शन
ज्ञान में जब हम पारंगत हो जाते हैं - तब हम ज्ञान-संपन्न हैं। उसी का एक भाग है - जीवन।
जीवन-ज्ञान में जब हम पारंगत हो जाते हैं - तब हम ज्ञान-संपन्न हैं। उसी का एक भाग है -
मानवीयता पूर्ण आचरण। मानवीयता पूर्ण आचरण ज्ञान में जब हम पारंगत हो जाते हैं - तब हम
ज्ञान संपन्न हुए। इस प्रकार ज्ञान स्थिति से लेकर व्यवहार तक छू गया। ज्ञान के ये तीन
आयाम हैं। तीनो आयामों में जब हम पारंगत हो जाते हैं, प्रमाण हो जाते हैं - तब हम
ज्ञान-संपन्न हुए। इन तीनो चीजों में पारंगत होने तक हम अभ्यास करेंगे। अभ्यास करने का
अधिकार हर व्यक्ति के पास है। हर छोटे, बड़े, बूढे के पास अभ्यास करने का अधिकार रखा है।
कोई भी अभ्यास कर सकता है। ज्ञान-संपन्न होना ही मानव की महिमा है।

अध्ययन की महिमा है - ज्ञान-संपन्न होने के क्रियाकलाप में प्रमाणित होना।

समग्र अस्तित्व को पहचानना है, मनुष्य को पहचानना है - और अध्ययन करना है। समग्र
अस्तित्व कैसा है - इसका अध्ययन पूरा होना। और मानव का अध्ययन पूरा होना।

मानव का अध्ययन करने पर मैं शरीर और जीवन को समझा।

मानव-शरीर रासायनिक द्रव्यों से रचित एक रचना है। रासायनिक द्रव्यों से मानव-शरीर कैसे
बन गया? इसका इतिहास ऐसे बना है। सर्वप्रथम पानी एक रासायनिक वस्तु का प्रकटन हुआ।
पानी में जो मूल वस्तु है - एक जलने वाला, एक जलाने वाला। ये दोनों मिल कर प्यास बुझाने
वाले वस्तु हो गए। जबकि मूल दोनों वस्तुओं में यह गुण नहीं था। यह तीसरा गुण आ गया। इस
तरह यह समझ में आता है - यौगिक विधि से नया गुण पैदा हो सकता है। इस प्रकार आगे
अनुमान कर सकते हैं - हर योग-संयोग से किस प्रकार अनेक नयी रचनाएँ, आचरण, और गुण पैदा
हो गए। इसी क्रम में उत्तरोत्तर गुणात्मक विकास होते होते मानव-शरीर का प्रकटन धरती
पर हुआ।

दूसरा - जीवन। जीवन अपने स्वरूप में एक गठन-पूर्ण परमाणु है। यह निरंतर एक सा ही बना
रहता है। इस तृप्त परमाणु के सदा एक सा बने रहने के कारण हम जीवन को "अमर" कह सकते
हैं। यही चैतन्य इकाई है। जीवन शरीर को चलाता है। जीवन के अमरत्व को पहचानना
मानव-तृप्ति का स्त्रोत है।

मनुष्य को "जीव" की संज्ञा में ईश्वर-वाद भी qualify किया, और भौतिकवाद तो किया ही
है। अब मनुष्य जीव है, या मनुष्य मनुष्य ही है - यह पहचानने का प्रयत्न पहली बार मैंने
प्रयत्न किया। उसमें मुझे पता चला - मनुष्य ज्ञान-अवस्था की इकाई है। ज्ञान-अवस्था के मूल
में क्या है? इसका उत्तर है - कल्पनाशीलता और कर्म-स्वतंत्रता। यह सब मनुष्यों के पास है।
आज पैदा हुए शिशु के भी पास है, कल मरने वाले वृद्ध के भी पास है। कल्पनाशीलता और
कर्म-स्वतंत्रता सभी मनुष्यों के पास होने के कारण - मनुष्य को मैंने ज्ञान-अवस्था की इकाई के
रूप में पहचाना।

इसी कल्पनाशीलता के आधार पर मनुष्य सह-अस्तित्व को समझ पाता है। सह-अस्तित्व में मनुष्य
को समझ पाता है। मनुष्य को जीवन और शरीर के संयुक्त स्वरूप में समझ पाता है। जीवन को
गठन-पूर्ण परमाणु के स्वरूप में समझ पाता है। परमाणु में भी अनेक परमाणु-अंशों से गठित होना
समझ पाता है। यह जो समझ आने लगता है - इसका नाम है अध्ययन।

समझदारी के लिए पहले सह-अस्तित्व को समझना है। सहअस्तित्व है - सत्ता में संपृक्त प्रकृति।
प्रकृति दो भाग में है - जड़ और चैतन्य। जड़ प्रकृति है - पदार्थावस्था और प्राण-अवस्था।
पदार्थावस्था में खनिज होते हैं, प्राण-अवस्था में वनस्पति होते हैं। ये दोनों मिल के जड़ संसार
है। जीव-संसार और मनुष्य-संसार मिल कर चैतन्य संसार है। यह जड़-चैतन्य प्रकृति सत्ता में
संपृक्त है।

सत्ता में संपृक्त जड़-चैतन्य प्रकृति सह-अस्तित्व स्वरूप में नित्य-वर्तमान है। सदा-सदा के लिए
वर्तमान है। सदा-सदा के लिए कार्यशील है, स्थितिशील है। स्थितिशील हो और गतिशील भी
है - उसका नाम है "वर्तमान"। यह एक बहुत प्रमुख बात है - स्थिति में भी हो, गति में भी
हो, जिसकी निरंतरता हो। उसका नाम है - सह-अस्तित्व। यह पूरा सह-अस्तित्व
नित्य-वर्तमान है। अध्ययन की मूल वस्तु सहअस्तित्व ही है।

"सत्ता में संपृक्त प्रकृति" आपने सुना। सुनने पर ऐसा लगता है - समझ में आ गया! लेकिन उसके
मूल में चले जाते हैं - वह समझने का मुद्दा है। जैसे, लोहा - लोहे के बारे में हम सोचने जाते हैं,
उसमें रूप, गुण, स्वभाव, और धर्म बना ही रहता है। इन चारों भागों को समझना - यह
अध्ययन है। बेल वृक्ष आपको आँखों से दीखता है। बेल वृक्ष को देख कर उसका आप चित्र बना
दिया - वह बेल वृक्ष का समझ नहीं है। बेल वृक्ष के रूप, गुण, स्वभाव, और धर्म को समझना
अध्ययन है। इसी ढंग से हर जड़-चैतन्य वस्तु के रूप, गुण, स्वभाव, और धर्म को हम यदि समझते
हैं - तो हम समझदार हुए!

इतना सब कैसे समझा जाए? यह तो बड़ी भारी जटिल बात हो जायेगी? ऐसा भी एक प्रश्न
बनता है। इसके लिए सिद्धांत दिया - "सिन्धु बिन्दु न्याय"। सिन्धु-बिन्दु न्याय का मतलब
है - बहुत बड़ा एक समुद्र है, पर पूरे समुद्र का पानी कैसा है - वह उसके एक बिन्दु के
परीक्षण करने से हम समझ सकते हैं। पदार्थ-अवस्था के एक लोहे के टुकड़े का परीक्षण करने मात्र
से हम सम्पूर्ण लोहे-संसार को समझ जाते हैं। मिट्टी के एक भाग को परीक्षण करने मात्र से हम
मिट्टी संसार को समझ जाते हैं। पत्थर के साथ, और मणि के साथ भी ऐसा ही है। उसी प्रकार
वनस्पति संसार में भी एक पौधे का परीक्षण करने से उस पूरे संसार का परीक्षण हो गया। इसी
क्रम में हम मनुष्य के अध्ययन तक पहुँचते हैं। इस ढंग से हम अपने अध्ययन को पूरा कर पाते हैं।

मेरे अनुसार - पत्थर का अध्ययन कैसे करना है, यह सब तो करीब-करीब हो चुका है। मनुष्य का
अध्ययन कैसे किया जाए - वहाँ रुका हुआ है। उसके बारे में अध्ययन की वस्तु के रूप में मनुष्य है
ही। बिना मनुष्य को समझे, अध्ययन किए - हम चल नहीं पायेंगे। चल नहीं पा रहे हैं। आगे नहीं
चल पाने की स्थिति में हम आ चुके हैं।

गठन पूर्ण परमाणु को जीवन नाम दिया है। ऐसा जीवन जीव-शरीर को भी चलाता है, मनुष्य
शरीर को भी चलाता है। मनुष्य शरीर और जीव शरीर में मौलिक अन्तर यह है - जीव-शरीर में
जीवन की कल्पनाशीलता और कर्म-स्वतंत्रता प्रकट होने की व्यवस्था नहीं है। मानव शरीर में
कल्पनाशीलता और कर्म-स्वतंत्रता प्रकट होने की व्यवस्था है। यह प्रकृति प्रदत्त है। नियति
प्रदत्त है। नियति का मतलब है - सह-अस्तित्व, सह-अस्तित्व में विकास-क्रम, सह-अस्तित्व में
विकास, सह-अस्तित्व में जागृति-क्रम, और सह-अस्तित्व में जागृति। मनुष्य में कल्पनाशीलता और
कर्म-स्वतंत्रता का प्रकट होना इस विधि से आया है। इसको कोई करने वाला नहीं है।
ईश्वर-वादी विधि से जो बताया गया है कि "ईश्वर के करने से होता है" - वह झूठ हो गया।

ईश्वर-वादियों ने ईश्वर को ही दृष्टा, कर्ता, और भोक्ता बताया है। जबकि - ईश्वर न
करता है, न भोगता है, न दृष्टा है।

व्यापक वस्तु में अनुभव करने पर मानव दृष्टा पद में आता है। मानव ही अनुभव करेगा - और कोई
करने वाला है नहीं। मनुष्य के अतिरिक्त इस अस्तित्व में और कोई वस्तु नहीं है जो अनुभव करे।
इसी लिए मैंने मनुष्य को ज्ञान-अवस्था में पहचाना।

समाधि की स्थिति को मैंने देखा, संयम किया, संयम काल में अध्ययन किया - अध्ययन में
जड़-चैतन्य प्रकृति को व्यापक वस्तु में डूबे-भीगे-घिरे हुए देखा। अध्ययन की वस्तु सह-अस्तित्व
ही है। सह-अस्तित्व में ही जीवन है, शरीर है। जड़ प्रकृति है, चैतन्य प्रकृति है। हर व्यक्ति
इसमें पारंगत हो सकता है। उसके लिए मध्यस्थ-दर्शन सह-अस्तित्व वाद वांग्मय तैयार किया।

पहले सोचा था - वांग्मय तैयार न किया जाए। व्यक्ति से व्यक्ति तक ही यह जाए। फ़िर कुछ
विद्वानों से परामर्श करने पर यह निकला - इस तरह, तुम्हारे रहते यह हो पायेगा - तुम्हारे
शरीर के न रहने के बाद यह नहीं चलेगा। तब सूचना के रूप में सारे वांग्मय को मैंने तैयार
किया। सारे वांग्मय को मैं "सूचना" ही मानता हूँ। सूचना से अधिक कोई वांग्मय नहीं है
अस्तित्व में।

विगत में ऐसी कल्पना दिया है - "ईश्वर-वाणी, आकाश-वाणी, देवता-वाणी, सरस्वती जी की
वीणा की वाणी, या महापुरुषों की वाणी।" ऐसा कुछ करके बहुत कुछ लिखे हैं। उनको हम
"पावन ग्रन्थ" कहते हैं। वह "पावन-ग्रन्थ" स्वयं ईश्वर-वाणी होते हुए - एक ग्रन्थ में कुछ हो
गया, दूसरे ग्रन्थ में कुछ और हो गया। ईश्वर इसमें अपराधी हो गया, या ग्रन्थ अपराधी हो
गया - यह सोचने का मुद्दा रखा हुआ है। इसका अपने आप में बहुत बड़ा कथा है।

यदि मेरे अनुसंधान से मानव आप-हम को पहचान में आता है, तो हम एक अच्छा काम कर सकते
हैं - किस परम्परा का कौनसा ग्रन्थ मानव को पहचानने के लिए कितना काम किया? इस मुद्दे
पर शोध कर सकते हैं। यह आदि-काल से अभी तक के इतिहास का एक अच्छा अध्याय बन सकता
है। इसमें आगे विद्वान स्वयं सोचेंगे। इसमें मेरा कोई प्रयत्न नहीं रहेगा। मेरा कथन इतना है -
सभी पावन-ग्रन्थ शुभ को चाहते हुए शुरू किया, पर शुभ को व्यक्त करना नहीं बना। शुभ को
व्यक्त करने के लिए व्यक्ति को संतुष्टि देने के लिए कुछ कहा भी होगा, समुदाय की आशा भी
पैदा किया होगा। अभी तक इतना ही है। सारे पावन ग्रंथों का काम इतना ही है। उसमें से
कुछ ग्रन्थ आक्रोश वाली बात भी करते हैं, तो कुछ अहिंसक और सहनशील होने की बात भी करते
हैं। यह दोनों बातें हैं। इन दोनों तरह की बातों को लेकर आदमी चला है। उस तरह जहाँ जो
पहुंचना है, पहुँचा है। ये दोनों विधियां आपको धरती पर दिखता ही है। पावन ग्रंथों के बारे
में कहना इतना ही है।

इन सब पावन ग्रंथों से मुझ को क्या प्रेरणा मिली? "ईश्वर, परमात्मा, ब्रह्म" - इन सब
नामो से जो कुछ भी कहा। "व्यापक है" - इस बात को हमको दिया। एक शब्द है यह। व्यापक
वस्तु कैसा है, क्यों है? - इसको मैंने अनुसंधान किया। अनुसंधान करने पर पता चला - सर्वत्र
विद्यमानता के आधार पर है व्यापक। सारी प्रकृति इस में डूबे, भीगे, घिरे रहने के कारण से
यह ब्रह्म है। ब्रह्म का मतलब है - फैलने वाला। व्यापक सदा फैला जैसा दीखता है।

प्रकृति ही ब्रह्म को पहचानता है। विगत में बताये थे - ब्रह्म ही दृष्टा, कर्ता, ज्ञाता,
भोक्ता है। इसमें उलटा हुआ - मनुष्य ही ज्ञाता है, कर्ता है, दृष्टा है, भोक्ता है।

एक महत्त्वपूर्ण सिद्धांत है - "सह-अस्तित्व नित्य प्रभावी है।" सह-अस्तित्व को छोड़ कर हम
कोई प्रमाण प्रस्तुत नहीं कर पायेंगे।

जीवन जीवन के साथ बात चीत करता है। यह सच्चाई है। जीवन अकेले में कोई बात नहीं कर
सकता। जीवन जीवन के साथ ही बात कर सकता है। यह भी सह-अस्तित्व के नित्य प्रभावी
होने के आधार पर है।

जीवन का जागृत होना शरीर के साथ मानव परम्परा में ही हो सकता है। जीवन मानव-शरीर
के बिना अपने आप को जागृत नहीं कर सकता। मानव-शरीर के लिए प्रकृति में व्यवस्था है। यह
भी सह-अस्तित्व के नित्य प्रभावी होने के आधार पर है।

मानव-परम्परा के जागृत होने के लिए शिक्षा में सह-अस्तित्व को समझाने की व्यवस्था आवश्यक
है। अभी के शिक्षा के स्वरूप में सह-अस्तित्व को समझाने की कोई व्यवस्था नहीं दिया गया है।
इसको अच्छी तरह से सोच के निर्णय लेने की आवश्यकता है।

सह-अस्तित्व में चार अवस्थाओं को मैं समझा। पदार्थ-अवस्था, प्राण-अवस्था, जीव-अवस्था, और
ज्ञान-अवस्था।

परिणाम-अनुषंगी विधि से सब पदार्थों का आचरण निश्चित और व्यवस्थित है। पत्थर , लोहा,
मिटटी, मणि - इनका आचरण निश्चित है। इन चार वर्गों में पदार्थ-अवस्था को पूरा देखा जा
सकता है। परिणाम के अनुसार आचरण करता हुआ पदार्थ-अवस्था "निर्दोष" है।

वनस्पति-संसार में अनेक प्रजातियाँ होती हैं। उनका आचरण निश्चित है। आम का आचरण निश्चित
है। बेल का आचरण निश्चित है। धतूरे का आचरण निश्चित है। कोई ऐसा वनस्पति नहीं है -
जिसके आचरण में स्खलन हो, सविप्रीत हो, वाद-विवाद हो, अव्यवस्था हो। ऐसा कुछ नहीं
है - सबका आचरण निश्चित है। बीज-अनुशंगियता विधि से आचरण करता हुआ प्राण-अवस्था
"निर्दोष" है।

उसी प्रकार जीवों में भी सभी आचरण निश्चित हैं। जीव-संसार वंश के अनुसार आचरण करता हुआ
"निर्दोष" है।

मनुष्य में अभी आचरण निश्चित होना शेष है। सह-अस्तित्व सहज समझदारी पूर्वक ही मनुष्य का
आचरण निश्चित हो सकता है।

मानवीयता पूर्ण आचरण क्या है?

मानवीयता पूर्ण आचरण मूल्य, चरित्र, और नैतिकता का संयुक्त स्वरूप है। संयुक्त अभिव्यक्ति।
संयुक्त प्रकटन। संयुक्त प्रस्तुति। संयुक्त प्रमाणीकरण। इतना चीज एक साथ है।

मूल्य, चरित्र, नैतिकता को कैसे समझा जाए?

मूल्य का प्रमाण संबंधों में होता है। मनुष्य में कल्पनाशीलता और कर्म-स्वतंत्रता के रहते संबंधों
को पहचानने की क्षमता, संबंधों को पहचानने की व्यवस्था राखी है। इस व्यवस्था के आधार पर
ही हम संबंधों को पहचानते हैं। इसी क्रम में मनुष्य के सम्बन्ध को पत्थर से, लोहे से,
वनस्पतियों से, और जीवों से पहचानते हैं। मनुष्य के साथ संबंधों के अलग-अलग नाम हो गए।
मनुष्यों का सम्बन्ध एक ही स्वरूप में नहीं है। अनेक स्वरूप में है - जैसे, माता-पिता के रूप में,
भाई-बहन के रूप में, गुरु-शिष्य के रूप में, पुत्र-पुत्री के रूप में। संबंधों के नाम to हम पा गए
हैं। इन संबंधों के नाम के अनुसार प्रयोजनों को नहीं पहचाने। जैसे - माता-पिता के साथ
सम्बन्ध का प्रयोजन है: पुष्टि -संरक्षण सहित व्यवस्था का प्रमाण। शरीर में शरीर पुष्टि,
और जीवन में ज्ञान पुष्टि, विवेक पुष्टि। दोनों तरह से पुष्टि मिले, उसके बाद व्यवस्था में
जीना। व्यवस्था में जीना तब हुआ - जब संबंधों को पहचाना, और मूल्यों का निर्वाह किया।

मूल्य क्या है? साम्य मूल्य है - विशवास। संबंधों की निरंतरता हम बना कर रखते हैं - तो
विश्वास का हम निर्वाह किए। संबंधों को हम निरंतरता नहीं दे पाते हैं - तो विश्वास का
हम निर्वाह नहीं कर पाये। अब इसका आप अपने-अपने में शोध कर सकते हैं। जिसको हमने मित्र
रूप में पहचाना, क्या वह सदा-सदा मित्र रूप में रहा? जो हम माता-पिता को पहचाना -
क्या सदा-सदा उसकी निरंतरता रही? भाई को जो पहचाना - क्या सदा हम भाई के साथ
भाई के रूप में जी पाये? इसको निरीक्षण कर सकते हैं, परीक्षण कर सकते हैं, शोध कर सकते हैं।
मध्यस्थ -दर्शन पर आधारित शिक्षा की पहली देन यही है।

संबंधों की पहचान

मूल्यों का निर्वाह

मूल्यांकन

उभय तृप्ति

इससे किसको आपत्ति है - बताइये ? ७०० करोड़ आदमी के सामने इस बात का आपत्ति होना
बहुत मुश्किल है।

इसके बाद आता है - "चरित्र"। चरित्र के बारे में मैंने यह देखा है - स्व-धन,
स्वनारी/स्व-पुरूष, और दया पूर्ण कार्य-व्यवहार करने से ही मानव-चरित्र है। मूल्य हैं -
परिवार में जीने के लिए। चरित्र है - समाज में जीने के लिए। नैतिकता - राज्य (व्यवस्था) में
जीने के लिए है।

मूल्य परिवार में जीने से सुख देता है। चरित्र समाज में जीने से सुख देता है। नैतिकता व्यवस्था
में जीने से सुख देता है। जीने में समाधान होता है - इसलिए सुख होता है। मूल्य, चरित्र,
नैतिकता - इन तीन चीजों को पहचानने पर हम इन तीन जगह व्यापक हो जाते हैं। विशाल हो
जाते हैं। परिवार में हम सामाधानित हो जाते हैं - फलस्वरूप सुखी होते हैं। समाज में हम
अखंड-समाज पूर्वक सामाधानित होते हैं - फलस्वरूप सुखी होते हैं। सार्वभौम व्यवस्था में हम
समाधानित होते हैं - फलस्वरूप सुखी होते हैं।

मानवीयता पूर्ण आचरण ही क्यों? ऐसे ही क्यों जीना है? - परिवार में जीना ही है। ये सब
सम्बन्ध का निर्वाह करना ही है। क्योंकि इनको छोड़ कर सुखी होने का कोई प्रमाण नहीं है।
परिवार के बाद, अखंड-समाज में जीना ही है। इसी क्रम में व्यवस्था में जीना ही है।

इस शिक्षा से अभी तक मनुष्य-जाति वंचित रहा। भौतिकवादी विधि से भी मनुष्य का अध्ययन
वंचित रहा। ईश्वर-वादी विधि से भी मनुष्य का अध्ययन लुप्त रहा, या सुप्त रहा।

शिक्षा की मूल वस्तु तीन हैं :

(१) सह-अस्तित्व रुपी अस्तित्व दर्शन ज्ञान का अध्ययन

(२) जीवन के स्वरूप का अध्ययन

(३) जीवन और शरीर के संयुक्त रूप में मानव, और मानव के मानवीयता पूर्ण आचरण का अध्ययन

अभी के समय में हम जिसको व्यवस्था माने जा रहे हैं - उसका स्वरूप कैसा है? इस बारे में आप
को कुछ कहना चाहते हैं। अभी की पूरे विश्व में जितने भी राज्य और धर्म कहलाये जा रहे हैं -
वे "शक्ति केंद्रित शासन" विधि से शासन-संविधान है। धर्म-संविधान भी शासन के ही पक्ष में
है। क्या यह समझ में आता है? यह सबको समझ में आना चाहिए।

शासन के पक्ष में संविधान लिखा गया है। संविधान में शासन की मंशा के अनुसार चलने वालों को
हम सुप्रजा कहते हैं। शासन की मंशा के विरुद्ध व्यक्ति को हम अपराधी मानते हैं। संविधान में
अपराधियों को दंड देने का प्रावधान है। धर्म-संविधान में गलती करने वालों के लिए
प्रायश्चित्त करने का प्रावधान है। इस तरह से संविधान लिखे गए हैं। इन संविधानों पर
आधारित होती है - शक्ति केंद्रित शासन व्यवस्था।

"शक्ति केंद्रित" का क्या मतलब है? डंडा बजा कर अपनी बात मनवाना। उसके लिए - गलती
को गलती से रोकने का प्रयास, अपराध को अपराध से रोकने का प्रयास, और युद्ध को युद्ध से
रोकने का प्रयास। एक व्यक्ति अपराध करता है - उसको रोकने के लिए १० लोगों को अपराध
में पारंगत बनाना होता है। हर देश में ऐसी ही व्यवस्था रखा है। अब आप बताओ - इस तरह
आदमी अपराध-प्रवृत्ति के लिए तैय्यार हुआ, या न्याय के लिए? इस तरह हम फंस चुके हैं। आदमी
फंसा है। आदमी को चलाने वाला आदमी भी फंसा है। यही अमानवीय कार्यक्रम है। दूसरे शब्दों
में - जीव-चेतना में जीते हुए विवशता पूर्वक किया हुआ कार्यक्रम। इसमें एक चलाने वाला होता
है, उसको नाम दिया "राक्षस मानव"। दूसरा चलने वाला होता है, उसको नाम दिया "पशु
मानव"। राक्षस मानव चलाता है, पशु मानव चलता है। यह मेरे द्वारा लिखे हुए दर्शन का एक
भाग है।

जीव चेतना से मानव-चेतना में परिवर्तित होने पर ही हम मानवीय व्यवस्था को पाते हैं।
मानवीय व्यवस्था है - (१) परिवार, (२) अखंड समाज, (३) सार्वभौम व्यवस्था।

हम भय-वश ही सर्वाधिक नमन किए हैं, पूजा किए हैं, प्रार्थना किए हैं। हमारी प्रार्थनाओं
में यह झलकता है। "हमारी और हमारे मित्रों की रक्षा करो, हमारे शत्रुओं का नाश करो!" -
यह सब ही हमारी प्रार्थनाओं में दीखता है। इसको मैंने बहुत कुछ पढ़ कर देखा है। उससे मैं
राजी नहीं हो पाया। चाहे उसका आप कोई भी कारण बता दीजिये - भय पर आधारित पूजा,
नमन, पत्री मुझ को पटा नहीं! यही मूल मुद्दे के रूप में पुनर्विचार करने के लिए तत्परता,
इच्छा, प्रयत्न, और प्रयत्न का सफल होना, और उसी क्रम में आज आपके सम्मुख मैं पहुँच गया।

अब आपके सम्मुख सह-अस्तित्व के अध्ययन का प्रस्ताव है।

कल्पनाशीलता और कर्म-स्वतंत्रता हर मनुष्य में सह-अस्तित्व स्वरूप से तदाकार करने की
व्यवस्था है। जो प्रस्ताव से इंगित है उसमें तदाकार होने के अधिकार का जब प्रयोग होता है,
तब मनुष्य समझ पाता है। अध्ययन में मन तदाकार होता है, तब हम समझ पाते हैं।

अध्ययन अनुक्रम का होता है। पदार्थ-अवस्था से प्राण-अवस्था का प्रकट होना अनुक्रम है।
प्राण-अवस्था का बीज रूप पदार्थ-अवस्था में था, इसी लिए प्राण-अवस्था प्रकट हुई। उसी
क्रम में जीव-अवस्था और ज्ञान-अवस्था प्रकट हुई। एक कड़ी से दूसरी कड़ी जुडी होने का क्रम
अनुक्रम है।

इससे निम्न सिद्धांत निकला:

अग्रिम अवस्था का बीज रूप पिछली अवस्था में रहता ही है।

यही सिद्धांत अनुक्रम का आधार है। मानव का प्रकट होने का बीज जीव-अवस्था में था, इसी
लिए मानव का प्रकटन हुआ। अब मानव के प्रकट होने के बाद मानव में अनुभव होना भी अनुक्रम
से ही होता है।

अनुक्रम से प्रकटन, फ़िर अनुक्रम का अनुभव।

अनुक्रम से होने वाले परम प्रमाण को अनुभव कहा है। अनुभव परम प्रमाण है।

अनुभव प्रमाण ही व्यवहार में, अनुभव प्रमाण ही प्रयोग में प्रायोजित होता है। फलस्वरूप हम
समाधान पाते हैं, समृद्धि पाते हैं, और अनुभव-प्रमाण के अनुरूप जी पाते हैं। इस प्रकार हर
मनुष्य अपने सौभाग्य को पहचान सकता है, स्वीकार सकता है, जी सकता है, और उपकार कर
सकता है।

## जीवन विद्या राष्ट्रीय सम्मलेन में बाबा श्री नागराज शर्मा के उदबोधन से (२२ अक्टूबर २००५, मसूरी)

## सुविधा-संग्रह या समाधान-समृद्धि

मध्यस्थ-दर्शन का प्रस्ताव सुनना, सुनने में सहमत होना - यह पहली बात है।

समझने की कोशिश करना - यह दूसरी बात है।

समझ में आने के क्रम में जीने की इच्छा - यह तीसरी बात है।

इस प्रस्ताव को जीने की इच्छा के क्रम में आप पाते हैं - जो आपने पहले से design बनाया है
जीने का, उसमें यह समाता नहीं है। आप जो पहले से design बना कर रखे हैं, वह
सुविधा-संग्रह के खाके में ही किए हैं। अब आपको समाधान-समृद्धि के खाके में शिफ्ट होना है।
इतना ही key point है। और इसमें कुछ भी नही है। मैंने इसको खूब छू-छू कर देख लिया है।
इसमें और कोई पुराण-पंचांग नहीं है।

समाधान-समृद्धि चाहिए? या सुविधा-संग्रह चाहिए? यह हमको निर्णय करना होगा। दोनों
का डिजाईन अलग-अलग है। दोनों का कोई मेल नहीं है।

समाधान-समृद्धि पूर्वक जिए बिना न्याय करना तो सम्भव नहीं है।

आज की स्थिति में, हम अपने साथ में रहने वाले लोगों की अपेक्षाओं को ध्यान में रखते हुए,
सुविधा संग्रह के लक्ष्य से क्या कर सकते हैं - वह डिजाईन हम बना कर रखते हैं। उसी पर चल
रहे हैं। यह स्थिति आज सब के साथ है। इस डिजाईन के साथ संतुष्टि-असंतुष्टि दोनों रहती है।
स्वयं में कुछ भाग से संतुष्टि रहती है, कुछ भाग से असंतुष्टि रहती है। इस ढंग से जीव-चेतना में
जीता हुआ मनुष्य ५१% फ़िर भी सही रहता है। बिना कुछ पढ़े, अध्ययन किए - यह बात रहता
है। स्वयं में ५१% से कम सही-पन को स्वीकार बिना आदमी में जीने की कोई तमन्ना ही नहीं
रहती। मनोविज्ञान का यह एक fulcrum point है। जीने की आशा बने रहना जीवन की
अनूस्युत क्रिया है। जब जीवन स्वयं में सहीपन को ५१% से कम होना स्वीकार लेता है, तब जीने
की आशा के विपरीत कार्य करना बन जाता है।

सही-पन को लेकर जो खाका भरना है - उसके लिए मध्यस्थ-दर्शन का प्रस्ताव है। सही-पन का
स्वागत जीवन में बना ही है। हम जो गलती को सही मान कर उसे भरते हैं, वह temporary
ही होता है। हर दिन के लिए वह भरता नहीं है। सही-पन की स्वयं में रिक्तता सही-पन से
ही भरने पर वह शाश्वत हो जाता है।

### प्रश्न: सही-पन को सोचने का आधार क्या है?

उत्तर: सह-अस्तित्व ही सही-पन को सोचने का आधार है। दूसरा कोई आधार नहीं है।
सह-अस्तित्व समझ आने से शनै-शनै पिछला उखड़ता है। समझदारी आने पर हम संकट और संकट-मुक्ति
के दृष्टा बन जाते हैं। दूसरे शब्दों में भ्रान्ति और जागृति के दृष्टा बन जाते हैं। यही
भ्रांत-अभ्रांत अवस्था है। क्योंकि चाहत हमारी जागृति की ही है - इसलिए समझने के बाद
जागृति का ही वरण होता है।

सहीपन की गरिमा गलती को सदा-सदा के लिए उन्मूलन करने के रूप में है। गलती से घबराने के
रूप में नहीं है। समझदारी आने पर भ्रम-उन्मूलन होता ही है। इसके साथ अपने-पराये का दीवार
समाप्त हो जाता है। मानव के साथ हम सर्व-शुभ के लिए सोचने योग्य हो जाते हैं। सर्व-शुभ के
साथ जीने की आशा जब पैदा हो जाता है, तब हमारा उस सही-पन को लेकर हर कार्य फलवती
होने लगता है। इससे हमारे समाधान-समृद्धि पूर्वक जीने में मदद हो जाती है। हम सही-पन को
लेकर जो प्रयास करते हैं, वे फलवती होते हैं - उससे हमारा उत्साह बनता है। उत्साह भी
होना बहुत ज़रूरी है।

हमें सच्चाई चाहिए - यह चाहत समझ में आने के साथ जितना उत्साह होना है, होता ही है।

हमें सही पन समझ में आने के बाद प्रमाणित होने के लिए उत्साहित होना होता ही है।

सहीपन के प्रमाणित होने के क्रम में फलवती होने के आधार पर उत्साहित रहना होता ही है।

यह एक से एक जुडी हुई प्रभाव-शाली परिनितियाँ हैं। यह जो उत्साह है - वह नकारात्मक
फलों से मनायी जाने वाली खुशियों से बिल्कुल भिन्न है। वह उत्साह सदा रहता नहीं है। ठंडा
पड़ जाता है। गलती करके होने वाला उत्साह ईर्ष्या-द्वेष के साथ ही होता है - फलतः वह
हमेशा रहता नहीं है।

सकारात्मक उत्सव निरंतरता को प्राप्त कर लेते हैं। सदा-सदा के लिए उत्सव! सदा-सदा हम
सहीपन का काम कर पाते हैं - जिसका सही फल-परिणाम मिलता रहता है। स्वाभाविक रूप में!

हर मानव सहीपन को समझने योग्य है।

हर मानव सहीपन को प्रयोग करने योग्य है।

हर मानव सहीपन को प्रमाणित करने योग्य है।

\- बाबा श्री नागराज शर्मा के साथ संवाद पर आधारित (जनवरी २००७, अमरकंटक)
