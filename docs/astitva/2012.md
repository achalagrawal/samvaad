# अस्तित्व (2012)

## ज्ञान और व्यापक वस्तु

ज्ञान और व्यापक वस्तु एक ही है।  जीवन संपृक्त रहने के आधार पर व्यापक वस्तु \"ज्ञान\"
कहलाया।  जड़ प्रकृति को व्यापक वस्तु ऊर्जा के रूप में प्राप्त है।  ज्ञान जीवन में ही ज्ञात
होता है।  जीवन ही \"ज्ञाता\", \"दृष्टा\" और \"कर्ता\" स्वरूप में है।  मानव, जो
जीवन और शरीर का संयुक्त स्वरूप है, \"भोक्ता\" है।  भौतिक-रासायनिक वस्तुओं की
प्रतिक्रिया शरीर के साथ है।  ज्ञान संपन्न होने पर ही मानव वांछित फल-परिणाम को
प्राप्त कर सकता है।  भ्रमित रहते तक मानव वांछित फल-परिणाम को प्राप्त नहीं कर
सकता।  जैसे - मानव सुख चाहता है, पर भ्रमित रहते तक सुखी रहता नहीं है। \
\
पदार्थ-अवस्था में परिणाम विधि से परंपरा है।  प्राण-अवस्था में बीज विधि से परंपरा है।
 जीव-अवस्था में वंश विधि से परंपरा है।  परंपरा किसी अवस्था की आवर्तनशीलता विधि है।
 यह ज्ञान मानव को होता है।  साथ ही मानव को यह भी ज्ञान होता है कि इन अवस्थाओं
का क्रियाकलाप ऊर्जा-सम्पन्नता वश है।  ज्ञान-अवस्था में संस्कार विधि से परंपरा है। 
मानव में न्याय, धर्म,  सत्य की आवर्तनशीलता है। \
\
- श्री ए नागराज के साथ संवाद पर आधारित (अगस्त 2007, अमरकंटक)

[प्रकाशमानता - प्रतिबिम्बन -
पहचान](http://madhyasth-darshan.blogspot.in/2012/11/blog-post_5.html)

**हर इकाई प्रकाशमान है.  प्रकाशमानता का स्वरूप है -- रूप, गुण, स्वभाव, धर्म.  सभी
इकाइयों का प्रतिबिम्बन सभी ओर रहता है. ** इस सिद्धांत को हृदयंगम करने की आवश्यकता
है.  प्रतिबिम्बन सभी ओर रहता है तभी इकाई सभी ओर से दिखाई पड़ता है.  प्रतिबिम्बन
इकाइयों में परस्पर पहचान का आधार है.  परस्पर पहचान ही परस्परता में निर्वाह का आधार
है.  मानव में जानना-मानना के आधार पर पहचानना-निर्वाह करना होता है.\
\
**लक्ष्य के लिए प्रकृति की इकाइयों में सारी पहचान है.  लक्ष्य-विहीन कोई पहचान नहीं
है.  साम्य सत्ता में संपृक्त रहने से हर इकाई में "लक्ष्य सम्मत पहचान की अर्हता"
है. ** विकासक्रम, विकास, जागृति-क्रम और जागृति -- सह-अस्तित्व में "लक्ष्य" इतना ही
है.  साम्य सत्ता अपने में यथावत रहते हुए, सभी उसमें भीगे रहने से यह वैभव हो गया.
 "लक्ष्य सम्मत पहचान" की शुरुआत परमाणु-अंशों से है.  सभी परमाणु अंश एक सा होते हुए,
परमाणु के गठन में उनकी मात्रा (संख्या) के आधार पर उनकी कार्य-शैली बदलता गया. \
लक्ष्य सम्मत पहचान के साथ "प्रक्रिया" आ गयी.  सभी परमाणु-अंश एक सा होते हुए, परमाणु
में उनकी मात्रा के आधार पर उनकी कार्य-शैली बदलता गया.  परमाणुओं की प्रजातियां उनमे
समाहित अंशों की संख्या भेद से है.  ये परमानुएं प्रयोजनों के आधार पर एक दूसरे की पहचान
करते हैं.  ये परमानुएं निश्चित अनुपात (मात्रा) में और बाकी सभी संयोगों के साथ मिलते हैं
-- तभी अग्रिम रचना और यौगिक संसार का प्रगटन होता है.  यह भी एक बात ध्यान देने
की है.\
\
जड़ संसार अपनी यथा-स्थिति में "सम्पूर्णता" के साथ काम करता है.  सम्पूर्णता का मतलब है
-- त्व सहित व्यवस्था, समग्र व्यवस्था में भागीदारी.  जड़ प्रकृति में पहचानना और निर्वाह
करना होता है.  परमानुएं सहवास विधि और यौगिक विधि से एक दूसरे के साथ
पहचान-निर्वाह करते हैं. \
\
पेड़-पौधे, वनस्पतियों के बीजों में उनकी रचना का सूत्र बना रहता है.  उसी के आधार पर
धरती, हवा, पानी आदि को पहचान-निर्वाह करते हुए वृक्ष-रचना बनता है.  प्राण-अवस्था
में पहचान और निर्वाह का आधार "बीज" है.  बीज में प्राण-कोशाएँ सूखे हुए रहते हैं, जो
अनुकूल संयोग पाने पर स्पंदन क्रिया को व्यक्त करने लगते हैं, रचना क्रिया को करने लगते
हैं. \
\
गाय गाय को पहचानती है, उसके साथ जीती है.  गाय बाघ को पहचानती है, उसके साथ
जीती नहीं है.  इससे निकलता है -- जीवों में पहचान और निर्वाह का आधार "वंश" है. \
\
मानव में जानने मानने के आधार पर पहचानना और निर्वाह करना होता है.  मानव-चेतना
विधि से ही मानव में यह संभव है.  जीव-चेतना विधि से ऐसा न हुआ, न हो सकता है.\
\
अस्तित्व "होने" के रूप में है.  आचरण "रहने" के रूप में है.  "होना" और "रहना" अविभाज्य
है.  मानव का "होना" प्राकृतिक है.  मानव ने अपने "रहने" की विधि को अपनाया नहीं है.
 आचरण में, शिक्षा में, संविधान में, व्यवस्था में यह आया नहीं है. \
\
सह-अस्तित्व ही नियति है.  सह-अस्तित्व स्वरूप में अस्तित्व नित्य वर्तमान है.  सह-अस्तित्व
में प्रत्येक वस्तु ऊर्जा-संपन्न है और क्रियाशील है.  क्रियाशीलता के फलस्वरूप प्रत्येक वस्तु
सभी ओर अपनी यथास्थिति (रूप, गुण, स्वभाव, धर्म) के साथ प्रतिबिंबित रहता है.  
प्रतिबिम्बन के फलस्वरूप हर परस्परता में "लक्ष्य" के आधार पर पहचानने का गुण है.
 विकासक्रम, विकास, जागृति-क्रम और जागृति लक्ष्य है.  जो वस्तु लक्ष्य के अर्थ में अनुकूल
होता है, उसके साथ वह अपने रूप, गुण, स्वभाव, धर्म के अनुसार "रहता" है.  जो वस्तु लक्ष्य
के अर्थ में अनुकूल नहीं होता है, उसके साथ वह नहीं रहता है.  "रहने" की दो विधियाँ हैं --
यौगिक विधि और सहवास विधि. \
\
\
शब्द का अर्थ प्रतिबिम्बन है.  उस प्रतिबिम्ब के साथ तदाकार होना ही निष्ठा है.
 तदाकार होने का औजार हमारे पास है, जो है -- कल्पनाशीलता.  हमारी चाहत के अनुसार
हमारी कल्पनाशीलता काम करती है.  हम तदाकार होना नहीं चाहें तो तदाकार नहीं होंगे.
 हम तदाकार होना चाहेंगे तो तदाकार हो जायेंगे.  यही अड़चन भी है, यही सुगमता भी है,
अधिकार भी यही है.  तदाकार हो जाते हैं तो हम वस्तु को समझने लग जाते हैं.  तदाकार हुए
बिना सच्चाई को पाया नहीं जा सकता या सच्चाई को समझा ही नहीं जा सकता.  तदाकार
नहीं हो पाते हैं तो आँखों की सीमा तक रह जाते हैं.  आँख कोई समझने वाली वस्तु नहीं है.
 आँख से जो अधूरा दिखता है, उसको "समझ" मान करके ही आदमी भ्रमित है.  आँखों की सीमा
से जो समझ में आता है, उसमे सिवाय धोखे के और कुछ भी नहीं है.  संवेदनाओं के आधार पर कुछ
भी करें -- धोखा ही होगा, कुंठा ही होगा, निराशा ही होगा, असफलता ही होगा.
 अस्तित्व के प्रतिबिम्बन के साथ तदाकार होने पर हम प्रमाणित होते हैं.  प्रमाणित होने
का मतलब है -- संवेदनाएं नियंत्रित रहना, न्याय-धर्म-सत्य पूर्वक जीना,
समाधान-समृद्धि-अभय-सहअस्तित्व पूर्वक जीना, सुख-शान्ति-संतोष-आनंद पूर्वक जीना.  मानव
का लक्ष्य यही है.  मानव के लक्ष्य को जांचने की विधि भी यही है.  दूसरी कोई विधि भी
नहीं है. 

\- श्री ए नागराज के साथ संवाद पर आधारित (दिसम्बर 2010, अमरकंटक)

[गठन-पूर्णता](http://madhyasth-darshan.blogspot.in/2012/10/blog-post_11.html)

परमाणु विकसित होकर अविकसित परमाणुओं को पहचानने की योग्यता से संपन्न होता है।  ऐसे
परमाणु चैतन्य पद में होते हैं।  यही विकास की महिमा है। इसी क्रम में चैतन्य प्रकृति अर्थात
गठनपूर्णता प्राप्त परमाणु में पाँचों बल अक्षय रूप में समाहित रहते हैं।  उसकी जागृति पूर्ण
अभिव्यक्ति पर्यंत गुणात्मक विकास के लिए चैतन्य इकाई प्रवृत्त है।\
\
नियंत्रण जड़-चैतन्यात्मक प्रकृति के लिए समान रूप में वर्तमान है।  वर्तमान का तात्पर्य
अस्तित्व सहित स्थिति और प्रभाव से है।\
\
गठनपूर्णता प्राप्त परमाणु में ये विशेषताएं हैं कि वह अक्षय बल और अक्षय शक्ति संपन्न होता
है।  अक्षय बल और शक्ति सम्पन्नता का तात्पर्य यह है कि गठनपूर्णता के अनंतर परमाणु में
अमरत्व सिद्ध होने के फलस्वरूप उसमे श्रम और गति दोनों अक्षय हो जाते हैं।  यही स्वाभाविक
स्थिति है।  इसी सत्यता वश गठनपूर्ण परमाणु में अभिव्यक्त होने वाले पाँचों बल, पाँचों
शक्तियां अक्षय होती हैं।  अक्षयता का मतलब है - क्षय न होना, अर्थात अक्षुण्ण होना।  

## Wednesday, October 10, 2012

### [आवर्तनशीलता: अनिवार्यता और उसका स्वरूप](http://madhyasth-darshan.blogspot.in/2012/10/blog-post_10.html)

-   संग्रह का तृप्ति बिंदु किसी भी देश काल में किसी एक व्यक्ति को भी नहीं मिल पाया।

-   समृद्धि सामान्य आकांक्षा और महत्त्वाकांक्षा संबंधी वस्तुओं  के आधार पर ही हो पाता
    है, न कि प्रतीक मुद्रा के आधार पर।

-   आवर्तनशील व्यवस्था में मानव सहज अपेक्षा रूपी समृद्धि सभी परिवारों के लिए सुलभ हो
    जाता है।

-   अर्थशास्त्र विधा में आवर्तनशीलता स्वयं में श्रम नियोजन और श्रम विनिमय प्रणाली,
    पद्दति, नीति है। 

-   समृद्धि का भाव परिवार में ही होता है।  एक परिवार समृद्ध होने के लिए एक से अधिक
    परिवार समृद्ध रहना अनिवार्य है।  इस क्रम में अकेले में समृद्ध होने की कल्पना और
    संग्रह विधि से समृद्धि की कल्पना  दोनों भ्रम सिद्ध हुआ।

-   अभाव का अभाव ही समृद्धि है।

\- आवर्तनशील अर्थशास्त्र (अध्याय 4) 

## Monday, October 8, 2012

### [आवर्तनशील अर्थशास्त्र : दार्शनिक आधार](http://madhyasth-darshan.blogspot.in/2012/10/blog-post.html)

मनुष्य ही सर्वशुभ की अपेक्षा करता है। अर्थशास्त्र का अध्ययन समाधान, समृद्धि, अभय और
सह-अस्तित्व क्रम में है। समृद्धि का धारक-वाहक एक परिवार होता है। परंपरा में लाभ के
बाद लाभ और भोग के बाद भोग का सम्मोहन बढ़ता आया है। इस सम्मोहन को समीक्षित करने
योग्य जागृति को सुलभ करना ही इस आवर्तनशील अर्थचिंतन विचार और शास्त्र की महिमा है।
आवर्तनशील अर्थव्यवस्था की क्रियाप्रणाली मनुष्य संबंधों में संतुलन के उपरान्त ही सार्थक हो
पाता है। जहां-जहां तक सम्बन्ध में संतुलन नहीं है, वहां-वहां तक भ्रमवश लाभोन्माद छाया ही
रहता है। \
\
- आवर्तनशील अर्थशास्त्र 

## Monday, September 17, 2012

### [मणि](http://madhyasth-darshan.blogspot.in/2012/09/blog-post_17.html)

**प्रश्न: मणि क्या वस्तु है?**

उत्तर: प्रत्येक परमाणु में चुम्बकीय बल-सम्पन्नता बना ही रहता है.  परमाण्विक क्रिया के
कारण से ताप, ध्वनि और विद्युत निर्मित होता है.  हरेक परमाणु में ये चारों सामान्य रूप में
विद्यमान हैं.  मणि के गठन में शामिल परमाणुओं से निर्मित ताप को किरण के रूप में प्रसारित
करने वाली मणियों को किरण-श्रावी कहा है.  ऐसी किरणों को ग्रहण करने वाली मणियों को
किरण-ग्राही कहा है.  कुछ मणियाँ किरण-ग्राही और किरण-श्रावी दोनों होती हैं.  इस
तरह तीन प्रजाति की मणियाँ हैं.

**प्रश्न: मणि के गठन में शामिल होने वाले परमाणुओं में क्या विशेषता है?**

उत्तर: मणि मूलतः हल्के परमाणुओं (एक निश्चित संख्या के अंशों से गठित)  का गठन है.  ऐसे
अनेक परमाणुओं के गठन से एक अणु, और ऐसे अनेक अणुओं के गठन से एक मणि.  इन परमाणुओं से केवल
ताप ही प्रसारित होता है, विद्युत और ध्वनि को अन्तर्निहित किया रहता है. हीरा एक
मणि है, जिससे सर्वाधिक ताप प्रसारित होता है.

**प्रश्न: सूर्य से निकलने वाली किरणे और मणि से निकलने या समाने वाली किरणे क्या भिन्न
है?**

उत्तर: हाँ. मणि से निकलने या समाने वाली किरणों की प्रक्रिया सूर्य से निकलने वाली
किरणों की प्रक्रिया से अलग है. धरती की सभी मणियाँ सूर्य की किरणों (उसके ताप और
प्रतिबिम्ब) से संबद्ध हैं.  सूर्य के साथ संबद्ध धरती पर पाई जाने वाली मणियों में यह
किरण-श्रावी या किरण-ग्राही गुण होता है.  मणियाँ सूर्य का ताप पचा कर किरण-श्रावी
या किरण-ग्राही गुण को प्रकाशित करती हैं.

**प्रश्न: जब सूर्य नहीं रहेगा, या ठंडा हो जाएगा -- तब क्या होगा?**

उत्तर: तब ये मणियाँ धरती के ताप (अन्तर्निहित अग्नि) से संबद्ध हो जायेंगी.  जैसे -- बच्चे
गर्भ में रहते तक नाभि से आहार ग्रहण करते हैं, पैदा होने के बाद मुख से आहार ग्रहण करने
लगते हैं. सूर्य के ताप से संबद्ध होने के कारण या धरती के ताप से संबद्ध होने के कारण मणियों
में किरण-ग्राही या किरण-स्रावी गुण है.  मणियों के गुण मानव-शरीर के लिए अनुकूल या
प्रतिकूल होते हैं.  ज्योतिष विज्ञान में इन प्रभावों को काफी परीक्षण किया गया है.

**प्रश्न: मणि से निकलने वाली किरणों में यदि ताप नहीं है तो मणि की किरणे क्या है?**

उत्तर: मणि की किरणे मणि की पहचान हैं.  जो वस्तु मणि से प्रभावित होती है, उसके लिए
पहचान का आधार है.

**प्रश्न: किरण-ग्राही मणि और मिट्टी में क्या अंतर है?**

उत्तर: किरण-ग्राही मणियाँ जीव-संसार के लिए उपकारी हैं.  दूसरे ये पत्थर, धातु और
मिट्टी में परिनितियों के कारण बनते हैं.  जैसे -- पत्थर में कठोरता, धातु में
विद्युत-ग्राहिता, और मिट्टी में उर्वरकता.  मिट्टी और मणि का रूप या बनावट अलग-अलग
है. 

\- श्री ए नागराज के साथ संवाद पर आधारित (दिसम्बर 2008, अमरकंटक)

### [ध्वनि - ताप - विद्युत](http://madhyasth-darshan.blogspot.in/2012/04/blog-post_5404.html)

परमाणु में गति के स्वरूप को हमने समझा. गति के फल-स्वरूप ही ध्वनि भी होता है, ताप भी
होता है, विद्युत भी होता है। ताप, ध्वनि, और विद्युत का मूल स्वरूप परमाणु के स्तर पर
है।  ध्वनि, ताप, और विद्युत परस्परता में ही व्यक्त होते हैं, इसी लिए इनको
सापेक्ष-शक्तियां या कार्य-ऊर्जा भी कहा है। एक इकाई द्वारा अपने गुणों को व्यक्त करने के
लिए दूसरी इकाई की आवश्यकता है ही। \
\
**विद्युत**:  सत्ता में संपृक्त होने से परमाणु-अंश चुम्बकीय-बल संपन्न हैं। परिवेशीय अंशों और
नाभिक के बीच में चुम्बकीय धार बनती है, जिसके नाभिकीय घूर्णन-गति द्वारा विखंडन पूर्वक
विद्युत पैदा होती है। अकेले परमाणु-अंश में विद्युत की पहचान नहीं है। \
\
जड़ वस्तु में अणुओं में संकोचन और प्रसारण होना पाया जाता है.  उसी के आधार पर उनमे
विद्युत ग्राहिता होती है.  विद्युत प्रवाहित होने की स्थिति में यह संकोचन और प्रसारण
बढ़ जाता है.  हर प्राण-कोशा में संकोचन-प्रसारण पाया जाता है, इसलिए हर प्राण-अवस्था
की रचना विद्युतग्राही है.  चुम्बकीयता वश विद्युत का प्रसव है.  चुम्बकीयता के मूल में
साम्यऊर्जा में संपृक्तता है.\
\
**ध्वनि**:  हर इकाई अपने प्रभाव-क्षेत्र को बना कर रखती है.  दो पदार्थों के
प्रभाव-क्षेत्र जब पास में आते हैं तो उनमे संघर्ष/घर्षण से ध्वनि होता है. उससे उनके बीच वायु
के कण अनुप्राणित हो जाते हैं, जिससे ध्वनि-तरंग होती है.  परमाणु-अंशों के वातावरण में
परस्पर घर्षण के कारण ध्वनि है। दूसरे वस्तु के वातावरण के साथ घर्षण हुए बिना ध्वनि की
पहचान नहीं है। 

**ताप**:  अणु, परमाणु सभी वस्तुएं सक्रिय हैं.  क्रिया के फलस्वरूप ताप होता है.
 तापविहीन इकाई नहीं है.  अवस्था के अनुसार इकाई के स्वस्थता में रहने की एक ताप अवधि
है, उस ताप को वह इकाई बनाए रखता है.  ताप स्वस्थता के अर्थ में है. \
\
दो वस्तुएं व्यवस्था में साथ रहते हैं तो ताप पैदा होता ही है। जैसे, जीभ और दांत के बीच
घर्षण से ताप पैदा होता ही है। वह इसकी स्वभाव-गति है. व्यवस्था में कार्य करते तक
स्वभाव-गति है। अव्यवस्था होने पर ताप बढ़ गया या कम हो गया। \
\
ताप परावर्तित होता है। जैसे -- चूल्हे में हाथ डालने पर हाथ जल जाता है, थोडा दूर रखने
पर गर्म लगता है, और दूर जाने पर उसका प्रभाव समाप्त हो जाता है। 

जड़ प्रकृति में एक सीमा तक ताप को सहने की बात रहती है, उसके बाद उसमे विकार पैदा
होता है.  चैतन्य प्रकृति (जीव और मानव) में ताप की अनुकूलता के लिए प्रयास होता है.

आवेश को पचाने की शक्ति स्वभाव-गति में ही होती है। परमाणु में ध्वनि, ताप, और विद्युत
को (एक सीमा तक) पचाने का प्रावधान रहता है। आवेशित इकाई में ध्वनि, ताप, और विद्युत
स्वभाव-गति से अधिक होता है। उसके पास में दूसरी इकाई -- जो पहले अपने स्वभाव गति में
थी - उस आवेश को अपने में पचाती है, जिससे उसकी गति (कम्पनात्मक, वर्तुलात्मक,
घूर्णनात्मक) पहले से बढ़ जाती है। परमाणु में होने वाली मध्यस्थ-क्रिया इस आवेश (बढ़ी हुई
गति) को सामान्य बनाती है। 

\- श्री ए. नागराज के साथ संवाद के आधार पर (दिसम्बर २००८)

### [मानव का अधिकार](http://madhyasth-darshan.blogspot.in/2012/04/blog-post.html)

"होने" का नाम है - अस्तित्व. "रहने" का नाम है -- अधिकार. अस्तित्व सह-अस्तित्व है.
सह-अस्तित्व = व्यापक वस्तु में एक-एक वस्तुएं अविभाज्य वर्तमान हैं. अस्तित्व चार अवस्थाओं के
रूप में प्रकट है. पदार्थ-अवस्था, प्राण-अवस्था, जीव-अवस्था, और ज्ञान-अवस्था के रूप में जो
है -- वही अस्तित्व है. पदार्थ-अवस्था का "अधिकार" या "रहने" का स्वरूप है -- होने को
बनाए रखना. प्राण-अवस्था का "अधिकार" है -- अस्तित्व सहित पुष्टि. एक से अनेक स्वरूप में
अवतरित होने का अधिकार प्राण-अवस्था में है. जीव-अवस्था में वंश के अनुसार रहने का
"अधिकार" है. जैसे -- गाय का बछड़ा गाय-वंश के अनुसार रहने का अधिकार के साथ ही जन्म
लेता है. मानव (ज्ञान-अवस्था) में देखते हैं तो उसके "रहने" का निश्चित स्वरूप या "मानव का
अधिकार" तय ही नहीं हुआ! इसका कारण है -- मानव का अध्ययन नहीं हुआ. हर मानव अभी
अपने अलग स्वरूप में काम करता है. अभी मानव अलग अलग परिस्थितियों में अलग अलग स्वरूप में
काम करता है. इस कारण से मानव के निश्चित आचरण का स्वरूप स्पष्ट नहीं हो पाया. स्पष्ट
होने की ज़रूरत है या नहीं? \
\
मानव चेतना के साथ "मानव का आचरण" या "मानव का अधिकार" स्पष्ट होता है. मानवत्व
मानव-चेतना के साथ है. मानव चेतना पूर्वक यदि मानव जीता है तो वह भ्रम मुक्त हो सकता
है और अपराध मुक्त हो सकता है. मानव चेतना की शिक्षा देने से बच्चों में मानवत्व आ सकता
है. "मानव का अधिकार" है -- रूप, पद, बल, धन और बुद्धि. इसमें से रूप, पद, बल और धन
के अधिकार को मानव उपयोग कर चुका है. इस तरह मानव का आचरण स्पष्ट नहीं हुआ. इसके
प्रमाण में नर-नारी में समानता आया नहीं, अमीरी-गरीबी में संतुलन इससे हुआ नहीं. मानव ने
बुद्धि के अधिकार का प्रयोग नहीं किया है. बुद्धि के अधिकार का प्रयोग करने का मतलब
है - समझदारी पूर्वक जीना. मानव को अधिकार पूर्वक जीने के लिए "समझदारी" का उपार्जन
करना आवश्यक है. \
\
- नवम्बर २००९, अछोटी अध्ययन शिविर के प्रतिभागियों के साथ संवाद पर आधारित.
