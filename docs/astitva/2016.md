# अस्तित्व (2016)

## अध्यात्म अध्ययन अनुभव प्रमाण

सत्ता में भीगे होने का **अनुभव **होकर अनुभव मूलक **प्रमाण बोध** हो जाना
ही **धारणा **है, यही **अध्यात्म **है, यही **ज्ञान **है, यही **धर्म **है,
यही **सुख **का स्वरूप है. \
**\
अन्तर्नियामन विधि** का अर्थ है - मन विचार के अनुरूप हो जाए, विचार चित्त के अनुरूप
हो जाए, चित्त बुद्धि के अनुरूप हो जाए, और बुद्धि आत्मा के अनुरूप हो जाए.  इस विधि
से **ध्यान **का अर्थ स्पष्ट होता है.  जीवन की दसों क्रियाएं क्रियाशील होने के लिए
यह अन्तर्नियोजन आवश्यक है. \
\
अनुभव के **साक्षी **में विद्यार्थी **अध्ययन **करता है, अनुभव की **रोशनी **में
अध्यापक अध्ययन कराता है. \
\
अनुभव प्रमाण ही **उपाय **है मानव परंपरा के लिए.  यही **उपकार **है.  उपाय पूर्वक
अनुभव होता है, जिससे धारणा होती है. \
\
- अगस्त २००७, अमरकंटक 

**जीवन शरीर सत्ता - भाग १**

विकास क्रम में प्रत्येक परमाणु अंश भी दूसरे परमाणु अंश को पहचान करके वो व्यवस्था में
भागीदारी करते हैं.

जैसे - दो अंश के परमाणु में,मध्य में एक अंश रहता है उसके चारों तरफ दूसरा अंश चक्कर लगाता
रहता है. उस परमाणु का आचरण निश्चित होता है. उसी प्रकार से सभी परमाणुओं का आचरण
निश्चित है. ये सब परमाणु विकास क्रम में पाये जाते हैं.

यही परमाणुएँ निश्चित गठन पूर्वक समर्थ होने के बाद रासायनिक क्रिया को शुरू करते हैं. वो
अपने आप में स्वयं स्फूर्त विधि से रासायनिक क्रियाओं में उद्यत होते हैं. फलस्वरूप रसायन बनता
है.

रसायन के बाद प्राणकोशा इसी स्वयं स्फूर्त विधि से बनता है. प्राणकोषाएं जब साँस लेना शुरू
करते हैं तब उनमें अपने आप रचना विधि आ जाता है. कोई इंजीनियर के डिज़ाइन की जरूरत नहीं
है, इसके लिए - यह अपने आप आता है. फिर रचना विधि में स्वयं स्फूर्त उत्तरोत्तर विकास
होता जाता है. यह वैसे ही है - जैसे एक आदमी ने खोली (कमरा) बनाया। उसको सफलता
पूर्वक बनाने के बाद उसे उससे अच्छा बनाना अपने आप से आ गया. इस क्रम से चलते चलते 275
मंजिल कीअट्टालिका उससे बनाना बन गया.

इस तरह भौतिक-रासायनिक संसार पूरा \"विकास क्रम\" में है.

जीवन एक गठन पूर्ण परमाणु है - जो \"विकास\" की स्थिति है. \"जागृति क्रम\" में एक
जीवनी क्रम होता है, जहाँ जीवों में, शरीर रचना (वंश) के अनुसार जीवन शरीर को चलाता
है. यह गरीबी है जीव-संसार में. क्योंकि यहाँ अक्षय और अमर जीवन शक्तियाँ क्षयशील और
मरणशील शरीर के अनुसार काम करती हैं. मानव भी समझदारी से पहले इसी गरीबी में है - और
भ्रमवश मनुष्येत्तर संसार पर शासन करने गया, इनके साथ जीना सीखा नहीं। इतना ही बात
है\|

मानव में जीवों की तुलना में कर्म स्वतन्त्रता और कल्पनाशीलता की बात जुड़ गया.
मन:स्वस्थता के बिना कल्पनाशीलता की तृप्ति बिन्दु मिलती नहीं। कल्पनाशीलता के सहारे
मानव ने कर्मस्वतन्त्रता का प्रयोग किया। किन्तु कल्पनाशीलता का तृप्ति बिंदु को नहीं
पहचाना। कल्पनाशीलता की तृप्ति बिंदु है समाधान। समाधान समझदारी से होता है.
समझदारी है - सह अस्तित्व रूपी अस्तित्व दर्शन ज्ञान - विकास क्रम, विकास, जागृति क्रम
जागृति - ये चारों भाग समझ में आना. किसमें? व्यापक वस्तु में. व्यापक वस्तु आधार है - उसको
भुलवा नहीं देना।

प्रश्न- जीवनी क्रम में जीवन का क्या कार्यरूप होता है?

उत्तर- हर जीवन अपने में एक पुँजाकार बनाता है - वो एक आकार है, उस आकार का एक शरीर
मिलता है जिसको वो चलाता है. इतना ही सिद्धान्त है. हर जीवन एक ही आकार में पुँजाकार
बनाना है, ऐसा कोई विधा नहीं। जीवन का जो आकार बनाने का जो कार्य है वो जीने के
आशा के आधार पर होता है. गठन पूर्णता के साथ ही जीवन में जीने की आशा, और जीने की
आशा के अनुरूप पूँजाकार। बस इतना ही है.

प्रश्न- अगर मान लो जीवन के पुँजाकार के अनुसार शरीर रचना धरती पर तब तक तैयार नहीं
हुई हो तो?

उत्तर- उसके तैयार होने तक जीवन इंतजार करता रहता है. जीवन के लिए समय का बाधा
नहीं। दूरी की बाधा नहीं है. शरीर के लिए दूरी की बाधा है, समय की बाधा है.

प्रश्न- जीवन के लिए कोई समय की बाधा नहीं है, इसका मतलब क्या हुआ?

उत्तर- समय जो हम गिनते हैं, एक दो सेकंड, मिनट, घंटा, दिन, महीने\... जीवन के लिए
वह कोई बाधा नहीं है - क्योंकि जीवन अमर है और अक्षय है. समय का मानव जीवन और शरीर
के संयुक्त रूप में उपयोग जो करता है, वो ठीक है. लेकिन भ्रम में मानव इस बारे में अज्ञात
रहता है कि जीवन ही इसको उपयोग कर रहा है. भ्रम पर्यन्त जीवन स्वयं को शरीर माना
रहता है. जबकि शरीर केवल चमड़े का खोल मात्र है. शरीर जीवन नहीं है. शरीर जीवन का
साधन है.

\- दिसंबर २००८, अमरकंटक

**जीवन शरीर सत्ता - भाग 2**

प्रश्न- अशारीरिक स्थिति में जीवन एक स्थान से दूसरे स्थान पर कैसे पहुँचता है?

उत्तर- जीवन जिस ओर जाता है उसको पहचानने में उसको देर नहीं लगती। ये वैसे ही है - जैसे
मनुष्य एक के बाद दूसरा पैर बढ़ाता है तो अगला पैर जमीन पर ही रखता है. वैसे ही जीवन
को अपने रास्ता को पहचानने में कोई तकलीफ नहीं है. और हर व्यक्ति के साथ जीवन रहता ही
है. दूसरा जीवन कहाँ पहुँचा है उसके आधार पर जीवन दूसरे स्थान पर जाता है. जीवन की गति
को जीवन जानता है. जीवन की भाषा को जीवन जानता है. जीवन जीवन से बात करता भी
है.

किन्तु मानव परंपरा में जीवन-ज्ञान के बिना यह सफल नहीं हो पाता. जबकि सम्मान आदि
मूल्यों को प्रमाणित होने की आवश्यकता मानव परंपरा में ही है.

प्रश्न- तो जीवन अशारीरिक अवस्था में भी आपस बात कर सकते हैं - किन्तु मानव परंपरा में
शरीर के साथ आने पर में भ्रम में आ जाते हैं, क्या ऐसा है?

उत्तर- यह भ्रम और जागृति का बात है. भ्रम और जागृति मानव परंपरा में ही प्रमाणित
होता है और कहीं प्रमाणित होता नहीं। जैसा दिव्य आत्मा को शरीर की जरूरत न होते हुए
भी, यदि उनको प्रमाणित होना है तो मानव शरीर को चलाते हुए ही होंगे।

मानव शरीर का केवल प्रयोजन है - जागृति प्रमाणित होना। जीवन अपने जागृति को
प्रमाणित करे, उस जगह में मानव जाति इस धरती पर अब तक आया नहीं है. शरीर को ही
सजाने धजने में ही यह पूरता नहीं है.

जैसा - मैं शरीर छोड़ देता हूँ, मुझे तीनों चेतना (मानव चेतना, देव चेतना, दिव्य चेतना) का
ज्ञान है, किन्तु यदि मुझे प्रमाणित होना है तो वह शरीर के द्वारा ही होगा। मुझे (जीवन
स्वरूप में) अपने में संतुष्ट रहना हैतो मैं चुप रह सकता हूँ. जीवन को काल की बाधा नहीं, दूरी
की बाधा नहीं। भौतिक वस्तु की बाधा है ही नहीं जीवन को. शरीर छोड़ने के बाद जीवन को
भौतिक वस्तु की जरूरत है ही नहीं। यदि जीवन को प्रमाणित होना है तो उसको शरीर लेना
आवश्यक है.

उपकार प्रवृत्ति विकसित चेतना में होता ही है. उपकार करने की उत्कंठा आ गई वो शरीर के
द्वारा प्रकट होगा ही. अपने स्वयं की तृप्ति को प्रकट करने के लिए.

अभी हम जो कर रहे हैं किस बात के लिए कर रहे हैं? हमारे साथ जितने भी लोग प्राण दे रहे
हैं, किसके लिए? स्वयं की तृप्ति के लिए. अभी जो आप अपना अमूल्य समय लेकर आए हो,
किसलिए? अपनी तृप्ति के लिए, संसार के साथ उपकार के लिए. आपका इतना यात्रा इसी दो
शब्द में आता है. गलत हो तो बताओ?

इसके अलावा कोई उद्देश्य ही नहीं बनता है. अपने साथ अभी जितने भी हैं - सभी इसी उद्देश्य
से हैं. कोई ज्यादा करते हैं कोई कम करते हैं.

उपकार निरामय है. किसी पर कोई भी एहसान नहीं है. निरामय\...आमय का मतलब है पाप,
निरामय का मतलब है निष्पाप।

प्रश्न: प्रकटन क्रम में परिवर्तन किस प्रकार होता गया है?

उत्तर: जड़ संसार में मात्रात्मक परिवर्तन के साथ गुणात्मक परिवर्तन। जीवनी क्रम में शरीर
में मात्रात्मक परिवर्तन के साथ गुणात्मक परिवर्तन। ऐसा होते होते मानव शरीर तक हम
पहुँचते हैं.

मानव शरीर को चलाते हुए जीवन शरीर के साथ तदाकार होकर रह गया, जीवन को अपने
प्रमाणित करने की जगह आना चाहिए था - वह नहीं हुआ. जीवन अपने जागृति के बारे में
विस्मृत होता गया. इसी का नाम है भ्रम।

शरीर को जीवन समझ लिया। शरीर के आकार में अपने आप को ढाल लिया और वहीं फँस गया.
इतना ही बात है.

प्रश्न- तो जीवन जागृति में तदाकार-तद्रूप होने से रह गया?

उत्तर: तदाकार-तद्रूप प्रक्रिया जीवन में ही होती है. शरीर के किसी अंग में यह प्रक्रिया
नहीं होती। इसी आधार पर जीवन ज्ञान होना बहुत जरूरी है. विकास क्रम में ही शरीर
रचना बनी है. जीवन अपने जागृति को प्रमाणित करने योग्य शरीर बनते तक रचना क्रम है.
जीवन भ्रमवश शरीर को जीवन मानना शुरू कर दिया है, वहीं से गिर पड़ा है.

जीवन और शरीर का स्पष्ट ज्ञान होना चाहिए। शरीर विकास क्रम में है और जीवन जागृति
क्रम से जागृति के लिए है. जीवन या तो जागृत है या जागृति क्रम में है. ये ज्ञान होना
चाहिए।

जागृति क्रम से जागृति तक शिक्षा एक मात्र विधि है.

जीवन के ज्ञान स्वरूपी साम्य ऊर्जा से तदाकार होने से, अपने आप से, उसमें शरीर से तदाकार
होने वाली प्रवृत्ति खत्म हो जाती है.

ज्ञान को नापा-तौला या संख्याकरण नहीं किया जा सकता। ज्ञान को टुकड़े करके तराजू में
तोलेंगे - ऐसा व्यवस्था नहीं है. ज्ञान का टुकड़ा होता नहीं, ज्ञान को बेचा नहीं जा सकता।
हर व्यक्ति के साथ ज्ञान प्रमाणित होता है. इसलिए ज्ञान लोकव्यापीकरण करने के लिए वस्तु
है. धर्म (धर्म= सुखपूर्वक जीने की आशा) लोकव्यापीकरण करने के लिए वस्तु है. इसलिए धर्म
को रोज जीने का बात होता है ज्ञान पूर्वक रोज जीना होता है. धर्मपूर्वक जीते हैं तो
ज्ञान पूर्वक जीना होता है. ज्ञान और धर्म अलग अलग हो ही नहीं सकता।

ज्ञान में तदाकार होने पर जो शरीर की सीमा समझ में आ गई - उस मर्यादा का पालन करना
होता है. ज्ञान के अर्थ में शरीर का उपयोग करना होता है. अभी भ्रम वश शरीर के अर्थ में
जीवन का उपयोग हो रहा है. कितना बड़ी भारी पूँजी कितना छोटा काम में लगकर के अपव्यय
हो रहा है, आप सोच लो. यदि ज्ञान में अनुभव होता है तो अपने आप से संवेदना नियंत्रित
होगा कि नहीं होगा? अपने आप से होगा। झकमारी है वो! आराम से होने वाली बात है.

यदि व्यापक वस्तु समझ में आ गया, तो व्यापक वस्तु में हम तदाकार हो गए. मनुष्य में व्यापक
वस्तु ज्ञान कहलाया। विकास क्रम, विकास, जागृति क्रम, जागृति\...इसका ज्ञान हो गया.
ज्ञान होने से मानव स्वरूप में जीने का अधिकार बना. इस ज्ञान के बिना मानव स्वरूप में कोई
जीता नहीं है. कल्पना की शक्ति जितना है उतना मानव जी लिया, लेकिन उतना पर्याप्त
नहीं हुआ. मानव की कल्पना में अभी सारा भ्रम बसा हुआ है.

मानव में कल्पना शक्ति, कर्म स्वतन्त्रता की मदद किया। इससे शरीर की अनुकूलता को
डिज़ाइन किया। उसमें विवश रहा. इतना ही बात हुआ. चार विषय, और पाँच संवेदनाएँ - इतने
के अंदर ही वो रह गया. इतने के अंदर द्वेष, अपना-पराया दूर होता नहीं है. इन दोनों
नियंत्रित होने के बाद ही मनुष्य एषणात्रय में काम करता है. उपकार कर पाता है. पुत्तेष्णा,
वित्तेष्णा, लोकेषणा सहित मानव संसार में उपकार करना शुरुआत करता है. देव मानव में
पुत्तेष्णा और वित्तेषणा शिथिल होता है और लोकेषणा प्रधान होता है. तीनों एषणाएँ शिथिल
होते हुए उपकार प्रबल हो जाता है- दिव्य मानव में. इतना ही बात है.

\- दिसंबर २००८, अमरकंटक

**जीवन शरीर सत्ता - भाग 3**

तो इस ढंग से भ्रम और जागृति की दूरी कितना है आपको पता लग गया. जागृति होती है -
अस्तित्व को सहअस्तित्व स्वरूप में समझने से, सहअस्तित्व में विकास क्रम, विकास, जागृतिक्रम,
जागृति को सटीक समझने से.

प्रश्न: व्यापक वस्तु में तदाकार होने के लिए क्या करें?

उत्तर- व्यापक वस्तु की महिमा समझ में आने पर ही उसमें तदाकार होना बनता है.
\"व्यापक\" शब्द सुनने मात्र से तदाकार नहीं होगा। उसका महिमा ज्ञान होना आवश्यक है.
क्या महिमा? साम्य ऊर्जा की व्यापकता, पारगामीयिता और पारदर्शीयता स्पष्ट होना।

स्वयं में ज्ञान और ऊर्जा संपन्नता के आधार पर व्यापक वस्तु का पारगामी होना समझ में आता
है. हर वस्तु ऊर्जा सम्पन्न है, इसलिए ऊर्जा का पारगामी होना समझ में आता है. इसको अपने
में ही ज्ञान करना पड़ता है. विवेचना करना पड़ेगा, उसको अनुभव करना पड़ेगा। यहीं से अनुभव
शुरू होता है.

\"सत्ता में सम्पृक्तता\" के आधार को स्वीकारने के बाद अभी जो शरीर को जीवन मान कर
जीते थे, उससे हम एक कदम आगे हो गए. उसके बाद आगे अध्ययन क्रम में ये चारों भाग आ गए -
विकास क्रम, विकास, जागृति क्रम, जागृति।

इस तरह इन चारों अवस्थाओं के संबंध में हम निर्भ्रम हो गए. जागृति के बारे में निर्भ्रम हो
गए. इसका नाम है ज्ञान संपन्नता। ऐसे ज्ञान संपन्न होने के बाद हम साम्य ऊर्जा (व्यापक
वस्तु) में तदाकार होते हैं.

पहले ऊर्जा में तदाकार होगा, ऐसा होगा नहीं है. विकास-क्रम, विकास, जागृति-क्रम और
जागृति का समझ अध्ययन से आता है. आकर के इसमें हम यदि जागृति को प्रमाणित करना शुरू
किए तो \"ज्ञान व्यापक है\" ये पता लगता है. तब मानव को अनुभव होता है कि ऊर्जा में,
ज्ञान में हम तदाकार हैं ही! मानव को साम्य ऊर्जा ज्ञान स्वरूप में प्राप्त है. साम्य ऊर्जा
में ही सब कुछ है, ज्ञान में ही सब कुछ है. मानव को स्पष्ट होता है कि उसका सब कुछ ज्ञान
के अंतर्गत है.

अध्ययन पूर्वक तीनों अवस्थाओं का दृष्टा होना, और जागृति में तद्रूप होना।

ज्ञान में तदाकार हो गए तो फलस्वरूप ज्ञान के बारे में सोचा, ज्ञान व्यापक है और ऊर्जा भी
व्यापक है. इसलिए ऊर्जा ही ज्ञान रूप में प्राप्त है. \"ज्ञान व्यापक है\" ये समझ में आया.
\"ऊर्जा व्यापक है\" ये समझ में आया.

ये दोनों एक ही वस्तु है या अलग अलग है, इसका विवेचना होती है. विवेचना होकर निष्कर्ष
निकलता है - व्यापक वस्तु ही मानव को ज्ञान रूप में प्राप्त है.

प्रश्न- यह विवेचना जीवन के किस स्तर पर होती है? विवेचना क्या बुद्धि की क्रिया है?

उत्तर- अनुभव के अनुरूप सोच-विचार करके निर्णय करना = विवेचना। अनुभव के बाद बुद्धि,
चित्त, वृत्ति ये तीनों के योग में होता है विवेचना। अनुभव के बाद होती है विवेचना। यही
विवेक है.

तीन अवस्थाओं का दृष्टा होना अध्ययन से आता है. तदाकार विधि से पदार्थावस्था,
प्राणावस्था, जीवावस्था क्या स्वरूप में है उसका हम दृष्टा हो जाते हैं. तदाकार का मतलब
उनमें जो क्रिया हो रही है उसका ज्ञाता हो जाना।

उनके रूप, गुण, स्वभाव और धर्म के साथ में अपने मन को लगाने पर उनका दृष्टा बन जाते हैं -
उसके बाद आता है अनुभव। अनुभव के साथ जागृति। जागृति में जीवन के साथ और ज्ञान के साथ
तद्रूप होने वाला बात आ गया.

प्रश्न- जीवन और ज्ञान के साथ तद्रूप होने का मतलब क्या हुआ?

उत्तर- जीवन के साथ जो ज्ञान संबंध रखता है उसके साथ तद्रूप होने वाली बात आ गई. ज्ञान
जो है, वह सर्वत्र फैला हुआ है - इसका हम तद्रूप अवस्था में पाते हैं. ज्ञान जो है, वह एक
जगह में नहीं है. अभी मानव जो ज्ञान का भाग-विभाग करना चाह रहे हैं, वह बर्बादी का
काम है.

सार रूप में - हम चारों अवस्थाओं का तदाकार विधि से दृष्टा हुए, जिसके फलन में अनुभव की
जगह में आ गए.

शरीर के दृष्टा हो गए और अनुभव में जीवन आ गया. अनुभव पूर्वक ज्ञान जीवन के साथ जुड़
गया. ज्ञान को विवेचना किए तो पता चला ज्ञान व्यापक है.

प्रश्न- ज्ञान जीवन के साथ जुड़ गया - इसका मतलब क्या हुआ?

उत्तर- जीवन ज्ञान सम्पन्न हो गया. जीवन ज्ञान होना ही ज्ञान है. अस्तित्व दर्शन ज्ञान
लिखा है. अस्तित्व को दृश्य रूप में हम प्रतिपादित किया है. जीवन को जीवन ही समझता है
इसका नाम है ज्ञान। सहअस्तित्व और जीवन ज्ञान के फलस्वरूप में मानवीयतापूर्ण आचरण ज्ञान।
इतना ही तो काम है.

\- दिसंबर २००८, अमरकंटक

**सहअस्तित्व में प्रकटनशीलता**

मैंने जो साधना, समाधि, संयम पूर्वक अध्ययन किया, उसमें सर्वप्रथम सह-अस्तित्व को देखा
(मतलब समझा)। सत्ता में संपृक्त प्रकृति स्वरूप में मैंने सह-अस्तित्व को पहचाना। सहअस्तित्व
स्वरूप में जड़-चैतन्य प्रकृति को जो देखा - यही \"परम सत्य\" है, \"नित्य वर्तमान\" यही
है. उससे यह स्पष्ट हो गया कि जगत शाश्वत है - इसमें कुछ पैदा नहीं होता है, न कुछ मरता
है. जगत में \'परिवर्तन\' होता है और \'परिणाम\' होता है - यह पता चल गया.
(जड़-जगत में मात्रात्मक परिवर्तन के साथ गुणात्मक परिवर्तन होता है और उसमें गठनशील
परमाणुओं के रूप में परिणाम की अवधियां हैं. चैतन्य जगत में केवल गुणात्मक परिवर्तन होता है
और उसमे गठनपूर्ण परमाणु के रूप में \'परिणाम का अमरत्व\' है.) जड़-जगत में रचना-विरचना
होती है, नाश कुछ नहीं होता। (चैतन्य-प्रकृति में नाश भी नहीं होता और रचना-विरचना भी
नहीं होती)

प्रश्न: सत्ता में संपृक्त जड़ चैतन्य प्रकृति किस प्रकार से चार अवस्थाओं को प्रकट करती है?

उत्तर: सहअस्तित्व में प्रकटनशीलता स्वाभाविक है. सहअस्तित्व के चार अवस्थाओं के रूप में
प्रकट होने के लिए प्रकृति में तीन प्रकार की क्रियाएं हैं - भौतिक क्रिया, रासायनिक
क्रिया और जीवन क्रिया। इन तीनों क्रियाओं का एक दूसरे से जोड़-जुगाड़ से चार अवस्थाएं
बनते हैं. यदि इनके आपस में जुड़ने से कुछ रह गया तो चार अवस्थाएं प्रकट नहीं होता। इस
प्रकटन को \"करने वाला\" कोई नहीं है। यह प्रकटन स्वयंस्फूर्त होता है, किसी बाहरी
हस्तक्षेप के कारण नहीं होता।

प्रश्न: चार अवस्थाओं के प्रकटन में सत्ता का क्या रोल है?

उत्तर: सत्ता या परमात्मा का \"करने वाले\" के रूप में कोई रोल नहीं है. सत्ता जड़-चैतन्य
प्रकृति में प्रेरणा स्वरूप में प्राप्त है. परमात्मा में भीगे रहने से जड़ प्रकृति में क्रिया करने के
लिए प्रेरणा है. यह प्रेरणा न कभी बढ़ता है न घटता है.

प्रश्न: प्रकृति की क्रियाशीलता से सत्ता (व्यापक वस्तु) पर क्या प्रभाव पड़ता है या सत्ता
में क्या अंतर आता है?

उत्तर: प्रकृति की क्रियाशीलता से व्यापक वस्तु में कोई क्षति (घटना-बढ़ना) होता ही नहीं
है. व्यापक वस्तु में भीगे होने से प्रकृति को क्रिया की प्रेरणा सदा मिलता रहता है. अभी
मिला, बाद में नहीं मिला - ऐसा कुछ होता नहीं है. यह प्रेरणा हर छोटे से छोटे वस्तु से
लेकर बड़े से बड़े वस्तु तक समान स्वरूप में है. परमाणु अंश में भी क्रियाशीलता देखी जाती है.

प्रश्न: इस प्रकटन क्रम में क्या कोई व्यतिरेक हो सकता है?

उत्तर: सहअस्तित्व के प्राकृतिक स्वरूप में कोई भी प्रकटन होने के बाद उसकी \"परंपरा\" है.
इसमें व्यतिरेक केवल भ्रमित-मानव की प्रवृत्ति और कार्य-व्यवहार से होता है. भ्रमित मानव
को छोड़ कर विखंडन प्रवृत्ति किसी में नहीं है. भ्रमित मानव यदि परमाणु अंश का भी टुकड़ा
कर दे, तो भी हरेक टुकड़ा घूर्णन गति करता रहता है, और एक दूसरे से जुड़के वे टुकड़े पुनः
परमाणु अंश हो जाते हैं. परमाणु अंश का स्वरूप सभी प्रजातियों के परमाणुओं में समान है.
समानता की शुरुआत परमाणु अंश से है.

प्रश्न: पदार्थावस्था के परमाणु अंश से शुरू करते हुए ज्ञान-अवस्था के मानव तक के प्रकटन क्रम
को समझाइये?

उत्तर: अनेक संख्यात्मक परमाणु अंशों के योग से अनेक प्रजातियों के परमाणु हुए. ऐसे भौतिक
परमाणु जितने प्रजाति के होने हैं, वे सब होने के बाद भौतिक संसार तृप्त हो जाता है. इस
तृप्ति के फलस्वरूप उन परमाणुओं में यौगिक क्रिया करने की प्रवृत्ति बन जाती है. स्वयंस्फूर्त
विधि से यौगिक होते हैं. यौगिक के प्रकटन में सम्पूर्ण प्रजातियों के परमाणु (भूखे और अजीर्ण)
पूरक हो जाते हैं, सहायक हो जाते हैं. सहअस्तित्व में प्रकटनशीलता का यह पहला घाट है.

यौगिक विधि में सर्वप्रथम जल का प्रकटन हुआ. यौगिक विधि द्वारा ही धरती पर
प्राणावस्था का प्रकटन हुआ. प्राणावस्था में जितना प्रजाति का भी झाड़, पौधा, औषधि,
वनस्पति सब कुछ होना था, उतना होने के बाद जब प्राणावस्था तृप्त हो गयी तब जीवावस्था
के शरीरों की शुरुआत हुई. जीवावस्था में भुनगी-कीड़ा से चलकर पक्षियों तक, पक्षियों से चल के
पशुओं तक जलचर, थलचर, नभचर जीवों का प्रकटन हुआ, जिसमें अंडज और पिण्डज दोनों विधियों
से शरीर रचना का होना स्पष्ट हुआ. जीवावस्था में अनेक प्रकार के जीवों का प्रकटन हुआ जो
उनकी आहार पद्दति के अनुसार दो वर्गों में - शाकाहारी और मांसाहारी हुए. इनमे
शाकाहारी जीवों में मांसाहारी जीवों की अपेक्षा प्रजनन क्रिया अधिक होना देखा गया.
शाकाहारी जीव संसार के संख्या में संतुलन के अर्थ में माँसाहारी जीवों का प्रकटन हुआ - यह
मुझे समझ में आया. जीवावस्था के सभी वंश परंपराएं स्थापित होने के बाद मानव शरीर रचना
प्रकट हुई. मानव शरीर रचना पहले किसी जीव शरीर में ही तैयार हुआ, उसके बाद मानव
शरीर परंपरा शुरू हुई, हर प्रकटन में ऐसा ही है - अगला स्वरूप का भ्रूण पिछले में तैयार
होता है, और अगला स्वरूप पिछले से भिन्न हो जाता है. जैसे - ४ पत्ती वाले पौधे से ५०
पत्ती वाले पौधे का प्रकटन हो जाता है. प्राणकोशाओं के प्राणसूत्रों में निहित रचना विधि
में परिवर्तन होने के आधार पर यह होता है. यह प्रकटन उत्सव, खुशहाली, प्रसन्नता, संतुलन,
और नियंत्रण के आधार पर होता है. मानव के प्रकटन से पहले धरती पर सघन वन, पर्याप्त
जल, औषधि और सम्पूर्ण प्रकार के जीव संसार तैयार हो चुका था. इन्ही के बीच मानव पला.
इस तरह सहअस्तित्व सहज प्रकटन विधि से घोर प्रयास और घोर प्रक्रिया पूर्वक मानव का
धरती पर प्रकटन हुआ.

प्रश्न: तो मानव में परेशानी कैसे और कब से शुरू हुई?

उत्तर: मानव में परेशानी शुरू हुई भ्रम से! भ्रम कहाँ से आया? - जीवचेतना से. मानव शरीर
रचना में यह विशेषता आयी कि जीवन अपनी कल्पनाशीलता और कर्मस्वतंत्रता को प्रकाशित कर
सके. मानव के प्रकटन से पहले जीव संसार प्रकट हो चुका था, इसलिए मानव ने अपनी
कल्पनाशीलता का प्रयोग करते हुए जीवों का अनुकरण किया, पहले जीवों के जैसा जीने का
प्रयत्न किया फिर जीवों से अच्छा जीने का प्रयत्न किया। इसके लिए जीवचेतना का ही
प्रयोग किया।

मानव ने अपने प्रकटन के साथ ही (भ्रम वश) प्राकृतिक संतुलन को बिगाड़ना शुरू किया। पहले
कृषि के लिए वन का संहार करना शुरू किया। फिर विज्ञान आने के बाद खनिज का शोषण शुरू
कर दिया। वन और खनिज के संतुलन से ही ऋतु संतुलन है. ऋतु संतुलन के बिना मानव सुखी नहीं
हो सकता। मानव शरीर के लिए आवश्यक आहार पैदा नहीं हो सकता। यह जो मैं बता रहा हूँ
इसके महत्त्व को कैसे उजागर करोगे, सोचना! यह वृथा नहीं जाना चाहिए!

मानव ने अपनी कल्पनाशीलता और कर्मस्वतंत्रता का प्रयोग करते हुए मनाकार को साकार करने
का काम आवश्यकता से अधिक कर दिया, जबकि मनःस्वस्थता का भाग वीरान पड़ा रहा.
मनाकार को साकार करने में अतिवाद किया है यह धरती के बीमार होने से गवाहित हो गया
है. धरती के बीमार होने पर अब हम पुनर्विचार कर रहे हैं - ऐसा कैसे हो गया? इसका उत्तर
यही निकलता है - मानव के जीव चेतना में जीने से ऐसा हुआ.

प्रश्न: आपके अनुसंधान के मूल में जो जिज्ञासा थी - \"सत्य से मिथ्या कैसे पैदा हुआ?\" -
उसका क्या उत्तर मिला?

उत्तर: असत्य पैदा नहीं हुआ है. अस्तित्व में कुछ भी असत्य नहीं है. सहअस्तित्व रुपी अस्तित्व
में असत्य का कोई स्थान ही नहीं है. इसका मतलब, शास्त्रों में जो \'ब्रह्म सत्य - जगत
मिथ्या\' लिखा है - यह गलत हो गया. इसकी जगह होना चाहिए - \"ब्रह्म सत्य - जगत
शाश्वत\'. इस तरह वेद विचार से मिली मूल स्वीकृति ही बदल गयी.

\- श्री ए नागराज के साथ संवाद पर आधारित (जनवरी २००७, अमरकंटक)
