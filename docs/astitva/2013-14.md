# अस्तित्व (2013-14)

## मानव की पहचान

ज्ञानगोचर और इन्द्रियगोचर के संयुक्त रूप में मानव की पहचान है. मानव में समझदारी
ज्ञानगोचर है. ईमानदारी ज्ञानगोचर है. जिम्मेदारी ज्ञानगोचर और इन्द्रियगोचर दोनों है.
भागीदारी इन्द्रियगोचर है.

सहअस्तित्व अपने में ज्ञानगोचर है. सहअस्तित्व को समझे बिना मानव अपने में ज्ञानगोचर को
पहचान ही नहीं सकता। इसलिए सहअस्तित्व को पहचानना, सहअस्तित्व में जीवन को
पहचानना, सहअस्तित्व में शरीर रचना को पहचानना, फिर शरीर और जीवन के संयुक्त रूप में
मानव को पहचानना।

ज्ञानगोचर विधि से मानव में \"निर्णय\" (या निश्चयन) है.

इन्द्रियगोचर विधि से मानव में \"गति\" (व्यव्हार और कार्य) है.

\- श्री ए नागराज के साथ संवाद (जनवरी २००७, अमरकंटक)

अस्तित्व मूलक मानव केंद्रित चिंतन

अस्तित्व नित्य वर्तमान है - चाहे आप उसे मानें या न मानें, जानें या न जानें। वर्तमान में जो
प्रमाणित होता है, वह पहले से था ही! जो था नहीं, वह होता नहीं!

प्रश्न: तो आपके \"अस्तित्व मूलक मानव केंद्रित चिंतन\" को प्रस्तुत करने से क्या हुआ?

उत्तर: अस्तित्व तो था ही, मानव भी था ही - सीधे-सीधे अस्तित्व से मानव के जीने के
सूत्रों को, सुख को अनुभव करने के सूत्रों को, समाधानित होने के सूत्रों को, समृद्ध होने के
सूत्रों को, वर्तमान में विश्वास करने के सूत्रों को, सहअस्तित्व में जीने को प्रमाणित करने के
सूत्रों को मानव द्वारा प्रकाशित किया गया है. यह प्रकाशन मानव द्वारा ही संभव है.
जीव-संसार, वनस्पति-संसार, खनिज-संसार इस प्रकाशन को करेगा नहीं। वर्तमान में प्रमाणित
होने के धरातल से इस बात का प्रकाशन किया गया है. यह केवल बातें नहीं हैं!

अस्तित्व में मानव एक इकाई है. मानव का अध्ययन मैंने किया है.

अस्तित्व मूलक मानव केंद्रित चिंतन से \"मध्यस्थ दर्शन - सहअस्तित्ववाद\" निष्पन्न हुआ. हर
मानव इसके अध्ययन पूर्वक समाधानित होगा और अनुभव मूलक विधि से समाधान, समृद्धि, अभय
और सहअस्तित्व को प्रमाणित करेगा। समाधान, समृद्धि, अभय और सह-अस्तित्व मानव जाति
की अपेक्षा है. इस अपेक्षा को सार्थक बनाना अस्तित्व मूलक मानव केंद्रित चिंतन द्वारा ही
संभव है. मानव इस समझदारी को उपार्जित करने के फलस्वरूप ईमानदार, जिम्मेदार और
भागीदार हो पाता है. भागीदारी का फलन ही है - समाधान, समृद्धि, अभय और
सह-अस्तित्व।

एक ध्रुव अस्तित्व है, दूसरा ध्रुव जागृति है. जागृति का स्वरूप है - समाधान, समृद्धि, अभय,
सह-अस्तित्व।

\- श्री ए नागराज के साथ संवाद पर आधारित (सितम्बर १९९९, आंवरी आश्रम)

सम, विषम, मध्यस्थ और शून्याकर्षण

शून्याकर्षण है - आकर्षण-विकर्षण से मुक्त। सत्ता स्वयं शून्याकर्षण स्वरूप है. सत्तामयता का
शून्याकर्षण भी एक नाम है. सत्ता सम-विषम से मुक्त होने के आधार पर इसको शून्याकर्षण नाम
दिया।

सत्ता में सम्पूर्ण प्रकृति है. प्रकृति की इकाई का स्वभाव गति (मध्यस्थ) में होना ही
शून्याकर्षण है. जैसे - यह धरती शून्याकर्षण में है. ज्ञानावस्था का जागृत मानव भी
शून्याकर्षण में है.

इकाई (प्रकृति) की स्वभाव गति सम-विषम के साथ है. सत्ता अपने में मध्यस्थ है, जो
सम-विषम से मुक्त है.

प्रश्न: ये पत्थर, मणि, मिट्टी आदि अपनी स्वभाव गति में रहते हैं, तो क्या ये शून्याकर्षण में
हैं?

उत्तर: नहीं। पत्थर, मणि, मिट्टी आदि मनुष्येत्तर प्रकृति सम-विषम स्वरूप में क्रियारत रहते
हैं. उनके सम-विषम क्रियाकलाप (संगठन-विघटन, सारक-मारक, अक्रूर-क्रूर) को हम स्वभाव
गति मान लेते हैं. मनुष्येत्तर प्रकृति की हर वस्तु सम-विषम विधि से स्वभाव गति में है. मनुष्य
ने भी सम-विषम विधि से स्वभाव गति में होने का प्रयास किया, पर अभी तक सफल नहीं हो
पाया। इसीलिये मानव की स्वभाव गति (धीरता, वीरता, उदारता, दया, कृपा, करुणा) को
पहचानने की आवश्यकता आयी.

प्रकृति में सम और विषम दोनो मध्यस्थ होना चाहते हैं, इसी की परिणिति है - चारों
अवस्थाओं का प्रकटन।

आपको सम, विषम और मध्यस्थ के बारे में बताया। ज्ञान मध्यस्थ है, सम-विषम से मुक्त है.
सम-विषम कार्यकलाप होता है. सम-विषम की गणना होती है. ज्ञान की गणना नहीं होती।
मानव ज्ञान सम्पन्न होने के पहले बात करेगा या ज्ञान सम्पन्न होने के बाद बात करेगा?
मानव ज्ञान सम्पन्न होने के बाद बात करे, वही शोभनीय होगा। ज्ञान विधि से बात करने के
लिये मध्यस्थ को पकड़ना होगा, जो सम-विषम से मुक्त है.

प्रश्न: ज्ञान विधि से मानव में मध्यस्थता को (मानवीयता पूर्ण आचरण स्वरूप में) जो आपने
स्वयं जीने में प्रमाणित करके समझाया, वह स्पष्ट है. उससे पहले मनुष्येत्तर प्रकृति में आपने
कहा, सम-विषम विधि से ही सारा कार्यकलाप है. इसके साथ आपने हमें यह भी बताया है कि
एक परमाणु से लेकर, अणु, अणु रचित रचनायें, रसायन, जीव आदि सभी व्यवस्था के ही क्रम में
हैं. साथ ही यह भी बताया है कि व्यवस्था मध्यस्थता का स्वरूप है. फिर आप यह कैसे कह रहे
हैं कि उनका कार्यकलाप सम-विषम ही है?

उत्तर: मनुष्येत्तर प्रकृति व्यवस्था में है, लेकिन उसका कार्यकलाप सम-विषम है. कार्यकलाप
सम-विषम ही होता है. ज्ञान मध्यस्थ है. मानव को अध्ययन पूर्वक ज्ञान में अनुभव होता है.
ज्ञान-संपन्न मानव का कार्य-कलाप सम-विषम ही होता है, पर वह मध्यस्थ क्रिया (आत्मा)
द्वारा नियंत्रित होता है.

ज्ञान और विज्ञान दोनों एक स्तर के नहीं हैं. ज्ञान कारण स्तर पर है, विज्ञान कार्य स्तर
पर है. अभी आप लोगों के साथ व्याधा है कि आप ज्ञान और विज्ञान को एक ही स्तर पर
लाकर देखना चाहते हो.

यह जो बताया, इसको अध्ययन करने की आवश्यकता है. इसके बारे में केवल बात-चीत करना भर
पर्याप्त नहीं है.

\- श्री ए नागराज के साथ संवाद पर आधारित (मई २०१४, अछोटी)

कार्य ज्ञान और ज्ञान

\"इकाइयों की परस्परता में जो खाली स्थली है - वह स्वयं सत्ता है. आँखों में यह सत्ता खाली
स्थली जैसी प्रतिबिम्बित होती है. यह खाली नहीं है, ऊर्जा है. यह ऊर्जा सब में पारगामी
है - पत्थर में, मिट्टी में, पानी में\... एक परमाणु अंश से लेकर धरती में - सब में पारगामी
है. इकाइयों में इसके पारगामी होने की गवाही है, उनमें ऊर्जा सम्पन्नता। मानव में यह ऊर्जा
सम्पन्नता ज्ञान के रूप में है. मानव में \'कार्य ज्ञान\' होता है, यह बात परंपरा में आ चुकी
है. कार्य ज्ञान के मूल में ज्ञान है, वह सत्ता है. जिस तरह \'कार्य ऊर्जा\' और \'साम्य
ऊर्जा\' भौतिक संसार में है, उसी तरह \'कार्य ज्ञान\' और \'ज्ञान\' मानव में है.
\'रहने\' के रूप में कार्य ज्ञान, \'होने\' के रूप में ज्ञान। \'रहने\' के रूप में कार्य ऊर्जा,
\'होने\' के रूप में साम्य ऊर्जा। \'होने\' के रूप में कारण की पहचान है. \'रहने\' के रूप में
कार्य की पहचान है. होना और रहना अविभाज्य है.\" - श्री ए नागराज

स्थिति गति

प्रश्न: \"स्थिति गति\" से क्या आशय है?

उत्तर: अस्तित्व में हर वस्तु की स्थिति गति है. स्थिति का मतलब है - होना। गति का
मतलब है - रहना। स्थिति और गति अविभाज्य है.

स्थिति या होने का मूल स्वरूप है - सत्ता में सम्पृक्त प्रकृति। प्रकृति की हर इकाई में
\"होने\" के लिए प्रतिबद्धता है. होने की निश्चित स्थितियाँ हैं. जैसे - दो अंश का परमाणु
\"होने\" की एक निश्चित स्थिति है. पदार्थ अवस्था, प्राण अवस्था, जीव अवस्था और ज्ञान
अवस्था - होने की निश्चित स्थितियाँ है. होने की इन स्थितियों में एक क्रम है.

गति के तीन स्वरूप हैं - (१) स्थानांतरण (२) परिवर्तन (३) व्यवस्था में भागीदारी। हर
स्थिति की गति के यही तीन स्वरूप हैं.

अभी प्रचलित विज्ञान गति को कुछ सीमा तक पहचाना है, पर स्थिति को पहचाना नहीं है.

\- श्री ए नागराज के साथ संवाद पर आधारित (जनवरी २००७, अमरकंटक)
