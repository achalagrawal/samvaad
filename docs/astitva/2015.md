# अस्तित्व (2015)

## भाव, पूरकता और पहचान

प्रश्न: "अस्तित्व स्वयं सम्पूर्ण भाव होने के कारण प्रत्येक इकाई में भाव-सम्पन्नता देखने
को मिलती है. मूलतः सहअस्तित्व ही परम भाव होने के कारण अस्तित्व ही परम धर्म हुआ."

**यहाँ भाव और सम्पूर्ण भाव से क्या आशय है?**

उत्तर: सूत्र रूप में :- भाव = मौलिकता = स्वभाव

अस्तित्व में व्यापक वस्तु में सम्पूर्ण एक-एक वस्तु होने के कारण उसे "सम्पूर्ण भाव" कहा
गया. व्यापक वस्तु नित्य **पारगामी**, **पारदर्शी** भाव संपन्न है. एक-एक वस्तु चार
अवस्थाओं में अपनी अवस्थाओं के अनुसार भाव (स्वभाव) संपन्न है. पदार्थावस्था में संगठन-विघटन
स्वभाव, प्राणावस्था में सारक-मारक स्वभाव, जीवावस्था में क्रूर-अक्रूर स्वभाव, ज्ञानावस्था
में धीरता-वीरता-उदारता दया-कृपा-करुणा स्वभाव।

स्वभाव गति से **पूरकता** सिद्ध होती है.

प्रश्न: "स्वभाव हर इकाई में मूल्यों के रूप में वर्तता है, मूल्य प्रत्येक इकाई में स्थिर होता है" - यहाँ वर्तने और स्थिरता से क्या आशय है?

उत्तर: वर्तने का मतलब है - वर्तमान रहना।

स्थिरता का मतलब है - निरंतर रहना।

प्रश्न: "अस्तित्व सहअस्तित्व होने के कारण पूरकता और पहचान नित्य सिद्ध होती है."
पूरकता और पहचान से क्या आशय है?

उत्तर: प्रत्येक एक (इकाई) **प्रकाशमान** है. प्रकाशित होने का अर्थ है - स्वयं का
**पहचान** प्रस्तुत करना।

दो परमाणु-अंशों के बीच **पहचान** होता है तभी परमाणु **निश्चित आचरण** या
**व्यवस्था** स्वरूप में कार्य करते हुए देखने को मिलता है. इस तरह परमाणु अंशों में परस्पर
पहचान **निश्चित आचरण** या **व्यवस्था**के लिए **पूरक** हुआ.

इसके उपरान्त, व्यवस्थित परमाणुओं की परस्परता में **विकास-क्रम** और **विकास** के रूप
में पहचान और पूरकता होना पाया गया. **विकास** (गठन-पूर्णता) पहचान और पूरकता के
आधार पर ही घटित होना पाया जाता है.

इसी क्रम में मानव अपने मानवत्व के साथ **पहचान** होने के उपरान्त परस्परता में
**पूरकता** प्रमाणित होना देखा जाता है.

\- श्री ए नागराज की डायरी से (एक पत्र का उत्तर देने के क्रम में - १५-०५-२००७,
अमरकंटक)

## ऊर्जा और क्रिया

प्रश्न: ऊर्जा और क्रिया का क्या सम्बन्ध है?

उत्तर: सत्ता **साम्य ऊर्जा** है, जिसमे **सम्पृक्त** होने से इकाइयां **ऊर्जा-संपन्न** हैं.
ऊर्जा-संपन्न होने से **क्रियाशीलता** है. क्रियाशीलता का **प्रभाव** कार्य-ऊर्जा है.
प्रभाव के आधार पर ही **फल-परिणाम** होता है. प्रभाव से ही सृजन, विसर्जन और विभव
क्रियाएँ संपन्न होती हैं.

\- श्री ए नागराज की डायरी से (एक पत्र का उत्तर देने के क्रम में - १५-०५-२००७,
अमरकंटक)


## देश-काल की सीमा

प्रश्न: आप कहते हैं - "चैतन्य जड़ से बना नहीं है, विकसित हुआ है". आपने यह भी कहा
है - "जड़ परमाणु चैतन्य पद में संक्रमित हो जाता है". लेकिन आप यह भी कहते हैं - "जड़
और चैतन्य दोनों हमेशा-हमेशा से थे, हमेशा रहेंगे". इसको समझाइये।

उत्तर: **मानव व्यवहार दर्शन** में जड़ और चैतन्य की चर्चा करते हुए **परमाणु में विकास**
के नाम से अवधारणाओं को प्रस्तुत किया है. उसमें इस बात को स्पष्ट किया है कि
**विकास-क्रम** और **विकास** मानव को समझ में आता है. विकसित परमाणु के अर्थ में जीवन
क्रियाकलाप प्रमाणित है. विकासक्रम में भौतिक-रासायनिक क्रियाकलाप प्रमाणित है. जड़
कब और कैसे चैतन्य होता है? - इस प्रश्न का उत्तर देश और काल की सीमा में आता नहीं है
हम जो "है" उसका अध्ययन करते हैं. विकास-क्रम है. विकास है. विकास-क्रम और विकास
को जोड़ कर देखने से पता लगता है, और हम कह सकते हैं कि जड़ ही चैतन्य हुआ है.
**गठन-पूर्णता** की यह घटना **विकास** पूर्वक ही घटित रहना पाया जाता है.

यह सुनकर विकास को घटित कराने के लिए मानव में प्रवृत्ति होती ही है. इसके लिए पुनः
**प्रयोग विधि** ही सामने आती है. प्रयोग विधि देश-काल की सीमा में होती है. प्रयोग के
लिए आपके पास जो साधन हैं, वे यंत्र ही हैं. जो जिससे बना होता है, वह उससे अधिक
होता नहीं है. मानव जितने भी यंत्र बना पाया है, वे भौतिक संसार से ही बने हैं.
प्राण-संसार के साथ जो प्रयोग हुए हैं, उनका बीज रूप वनस्पति संसार से ही प्राप्त रहना
देखा गया है. प्रयोग विधि से **विकास** (गठनपूर्णता) को सिद्ध नहीं किया जा सकता।

दूसरे, इस सच्चाई को भी देखा गया है कि **अस्तित्व की व्याख्या देश-काल की सीमाओं में हो
नहीं पाती।** **अस्तित्व की व्याख्या सर्व-देश और सर्व-काल के आधार पर ही है.** देश और
काल के आधार पर घटना को पहचानने के क्रम में किसी वस्तु का सच्चाई समझ नहीं आती.
सर्व-देश सर्व-काल के आधार पर सम्पूर्ण वस्तुओं का सच्चाई समझ में आता है. इस विधि से हम
इस निष्कर्ष में आते हैं कि **विकास, विकास-क्रम से संक्रमण पूर्वक जुड़ा हुआ है.** यह कब
जुड़ा? यह प्रश्न देश-काल बाधित है. अतएव इस मुद्दे को अस्तित्व सहज नित्य वर्तमान परक
सत्य के रूप में स्वीकारना ठीक होगा।

\- श्री ए नागराज की डायरी से, एक पत्र के उत्तर देने के क्रम में (१५ मई २००१,
अमरकंटक)
